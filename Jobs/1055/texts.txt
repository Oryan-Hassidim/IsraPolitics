תודה רבה. אדוני היושב-ראש, כנסת נכבדה, שמחתי לראות גם את ד"ר ג'מאל זחאלקה וגם את ד"ר לאה נס מצטרפים לשורות המדענים של בית-המחוקקים הזה. אני  מקווה שנוכל באופן חוצה כל מפלגה או דעה לסייע בקידום המדע והטכנולוגיה בישראל. אבי ומורי עליו השלום, הד"ר ישראל אלדד, שעליו חשבתי אתמול בעת שהצהרתי אמונים, לימד אותי בגאווה רבה על הגניוס היהודי. שליש מחתני פרס נובל בעולם הם יהודים. כמה יהודים יש בעולם - 10 מיליונים? 12 מיליון? בתוך עולם של 5 מיליארדי בני-אדם. היינו יותר מזה. שליש מאתנו עלה בעשן השמיימה. מי יודע כמה גאוני עולם היו בהם? כמה חתני פרס נובל יכלו להיות בין צאצאיהם שלא זכו להיוולד? במדינת ישראל מתרכזת מאסה קריטית של יהודים בעולם, אך חלקם של אנשי המדע חתני פרס נובל בקרב הישראלים שבינינו הוא קטן, כי אנו מהווים כבר מחצית מיהודי העולם. פרסי נובל מהווים מנוף אדיר להמשך מחקר. מעבדתו של כל חתן פרס נובל לרפואה היא אבן שואבת לטובי החוקרים בעולם, הבאים ללמוד ממנו ולשתף פעולה אתו. אפקט כדור השלג במרכזים כאלה הוא תמיד מרשים ביותר. פרסי נובל במדעי הטבע הם תמיד מקור ליוקרה ולכבוד, שלא כמו פרסי נובל לשלום, אדוני היושב-ראש, שבמקרה שלנו שותף להם גדול הרוצחים של היהודים בימינו. עלינו לרדוף אחר חזון הפיכתה של ישראל למעצמה מדעית וטכנולוגית. ואם זה מה שלמדתי מאבי עליו השלום - מה שלמדתי מאמי נוחה עדן, בתיה וושיץ, שהיתה עובדת סוציאלית כל חייה, היה הצורך לחבר את עולם האידיאות לעולם המעשה, לעולם החומר. בין מיליון העולים שהגיעו ארצה ב=15 השנים האחרונות רבבות מדענים ומהנדסים. הם הכוחות המדעיים האדירים, וגם אלה שהיו כאן לפני בואם לארץ הם אוצר הטבע האנושי האמיתי שיש למדינת ישראל. הקיצוץ המסתמן בהשקעות מו"פ בישראל הוא מדאיג ביותר; מה גם שהוא מתלווה לתהליך חמור של פוליטיזציה אנטי-ישראלית בקמפוסים רבים בארצות-הברית ובמערב-אירופה – תהליך שמביא כבר היום להחרמת מדענים ישראלים ולקיצוץ תקציבי מחקר ופיתוח ושיתוף פעולה ממקורות אלה. מדינת ישראל חייבת להילחם בתופעות אלה במסע הסברה תקיף ומקיף, לארגן לובי נגדי בקהילות יהודיות בעולם, שחלק מחבריהן הם בעלי המאה, ולפיכך ראוי שיהיו גם בעלי הדעה. אך לא נוכל לצפות להיות מובילים בקדמת הטכנולוגיה אם לא נשקיע יותר בתשתית המדעית. אין די להתגדר בכך שאנו משקיעים אחוז גבוה מהתל"ג. אם המספרים המוחלטים הם קטנים, לא נגיע למאסה קריטית במחקר, לא נצמיח מכאן חתני פרס נובל במדעי הטבע. ההשקעה המגוחכת במחקר רפואי בישראל, בתחום שממנו אני בא אליכם, תביא בסופו של תהליך גם להידרדרות ממשית בטיפול הקליני בחולים. אדוני היושב-ראש, אין למדינת ישראל בארות נפט ומכרות אורניום. אנו חייבים להשקיע באורניום הרוחני שלנו. הוא יהיה מקור הכוח והעוצמה של ישראל. תודה רבה. היו"ר שמעון פרס: תודה לך.  חבר הכנסת מיכאל מלכיאור, ואחריו – חבר הכנסת בייגה שוחט. אחרי בייגה שוחט ידבר בנימין אלון.
אדוני היושב-ראש, כנסת נכבדה, אני מבקש להצטרף לכל קודמי ולברך אותך, מה גם שחוב אישי לי - אחד הדברים האחרונים שעשית כשר התקשורת היה להוציא בול לזכרו של אבי, עליו השלום, במסגרת סדרת פובליציסטים, לכן הברכה היא כפולה. אני מבקש כמו קודמי להצדיע לתושבי שדרות, ואני מציע לתושבי כפר-סבא, אשקלון וירושלים לבוא לשדרות לביקור הזדהות, ביקור הצדעה וביקור לימודי, כדי שילמדו איך מתמודדים עם מטחי טילים, כי זה מה שמחכה להם אם חס וחלילה לא נצליח למנוע את הקמתה של המדינה הפלסטינית. הקונספציה הביטחונית של גדר ההפרדה קורסת יום יום לנגד עינינו, ומי שהבטיח שגדר הפרדה תעצור פיגועים רק זורק מאות מיליונים לפח, זורה חול בעיניים ומקבל פיגועים מסוג אחר. מילא, הבטחות אפשר לזרוק במערכת בחירות, זה מקובל, אבל עכשיו כשנגמרו הבחירות, הנה יש גדר סביב עזה והיא אפילו לא עוצרת טיל "קסאם" אחד, היא לא תעצור גם פגז מרגמה אחד, וגם לא תעצור מזל"ט אחד טעון בחומרי נפץ רגילים או חלילה בדברים אחרים. לאן נזרוק את מאות המיליונים הבאים? נבצר את כל הבתים בטווח ה"קסאם", או מראש נשקיע מיליארדים ונבטן גגות בטווח ה"קטיושות" בכל הארץ? עד מתי נתחבא מאחורי גדרות תיל? כשם שאיננו מצליחים להגן היום על תושבי שדרות, לא נצליח להגן על שום יישוב בארץ אם לא נפרק לחלוטין את הרשות הפלסטינית ולא נמנע את הקמתה של המדינה ממערב לירדן. חובתה של המדינה להגן על שדרות ולמנוע פגיעה בה. אם לא נעצור כאן, כל הארץ תהיה שדרות; ואת מאות המיליונים המיותרים ששופכים היום על גדר ההפרדה אני מציע להשקיע במפעלי תשתית וביצירת מקומות עבודה בשדרות ובכל הארץ. תודה רבה.
אדוני היושב-ראש, ביום שלג כזה, כשרבים, יחסית, מחברי הכנסת הגיעו, עדיין יש מקומות בארץ, יש מקום בירושלים שיהודים אינם מגיעים אליו. אני מדבר על הר-הבית, על מקום המקדש. היהודי האחרון שעלה על הר-הבית היה אריאל שרון, ראש הממשלה שלנו, ומאז, למרות מגילת העצמאות שלנו, שאומרת: חופש פולחן ושמירה על מקומות קדושים, יהודים אינם עולים  להר-הבית.
ואני קורא לחברי הכנסת, שדואגים לדמוקרטיה של ישראל, להבטיח את חופש הפולחן; ולחברי הכנסת שאמונים על נאמנותנו למקום הקדוש ביותר לעם ישראל, לפעול למען יורשו יהודים לעלות ולהתפלל בהר-הבית.  תודה רבה.
אדוני היושב-ראש, חברי חברי הכנסת, בראשית דברי אני מבקש לברך את חבר הכנסת חזן על נאומו הראשון במליאה, דברים היוצאים מן הלב ונכנסים אל הלב. חבר הכנסת חזן, מתנחל המגשים בגופו את רעיון אדנותנו על ארץ-ישראל, ואני מברך את תושב אריאל כמתנחל קצת יותר דרומי ממך, אבל בלב אל לב שותף לך. אני מברך אותך לעשייה פרלמנטרית פורייה ביותר. אני מבקש להעלות על סדר-יומה של הכנסת נושא שהוא רלוונטי גם אגב המלחמה הקרבה בעירק, אבל גם בגלל איום שימוש באמצעי זה במסגרת איום הטרור הכולל על מדינת ישראל, והוא האבעבועות השחורות. אבעבועות שחורות,  מחלה שקטלה בני-אדם יותר מכל מחלה אחרת, במגפות של מאות מיליונים, נגרמת על-ידי נגיף, וירוס, ומכאן נובע שאין אנטיביוטיקה שיעילה כלפיה. הדבר היחיד שאפשר לעשות נגד אבעבועות שחורות הוא חיסון. מי שחלה באבעבועות שחורות, יש לו 30% סיכוי למות מהמחלה אם איננו מחוסן. המחלה הזאת השמידה עמים שלמים וקטלה מאות מיליונים במשך ההיסטוריה. הנגיף הזה יוצר כנשק מלחמתי בברית-המועצות לשעבר, ואנחנו מודעים לעניין הרב שגילו בו מדינות אחרות וארגוני טרור. אין אפשרות להגן על אוכלוסיית המדינה בלי לחסן אותה. הגופים המופקדים על כך החליטו שלא לחסן את כל אוכלוסיית המדינה מבעוד זמן ולהסתפק בחיסון, אם וכאשר יהיה מקרה, לאחר תקיפה. ודאי שבמיתאר טרור לא נדע על המקרים הראשונים אלא כאשר הם מופיעים בחדרי המיון, ואז כבר יהיה מאוחר מדי לעצור מגפה. אבל גם במיתאר מלחמה, אם נחליט לחסן 5 או 6 מיליוני בני-אדם בבת-אחת, לא יהיה בידינו מלאי מספיק של נסיוב לטפל בתופעות הלוואי של המחלה אם לא נחסן לאלתר 100,000 איש בהוראה מחייבת. הניסיון לחסן חלק ממערכת הבריאות באופן וולונטרי, על-פי הסכמתם, נכשל. רק 20,000 איש במערכת חוסנו, ואין די בקוהורטה של 20,000 איש להפקת די נסיוב כדי לחסן ולטפל בתופעות הלוואי, אם נצטרך חלילה לחסן 6 מיליוני בני-אדם בבת-אחת. הצורך לחסן לאלתר את גופי ההצלה במדינת ישראל, את חיילי צה"ל ואת מערכת הבריאות הוא דחוף, משום שיש צורך בשלושה עד ארבעה שבועות מרגע החיסון ועד הרגע שאנחנו יכולים להפיק מהדם של האנשים שחוסנו אותו נסיוב המטפל בתופעות. אם לא נעשה את זה עכשיו, ימותו הרבה יותר אנשים כתוצאה מהחיסון, כאשר נצטרך לבצע אותו. אני מבקש להציע לגופים העוסקים בכך, הן במערכת הבריאות והן במערכת הביטחון, לקבל החלטה לאלתר לחסן כ-100,000 איש מגופי ההצלה. תודה רבה.
אדוני היושב-ראש, כנסת נכבדה, היו לי הרבה לבטים - - -
לא, היו כבר נאומים  ומותר להפריע.
היו לי הרבה לבטים לפני שחשבתי אם ראוי שמולדת, בתוך האיחוד הלאומי, תצטרף לקואליציה על בסיס קווי היסוד האלה, משום שעצם אזכור נאום הרצלייה מבחינתי עלול היה להיות קו אדום. נכון שבנאום הרצלייה יש התניות  מרובות – הרשות הפלסטינית צריכה לעשות הרבה מאוד דברים, לדכא את הטרור, לעבור רפורמות לפני שבכלל יהיו ראויים למדינה. הם בעצם צריכים להיות שבדים לפני שהם יהיו משהו אחר. אבל עצם העובדה שמישהו מציע להם מדינה היתה רעה מאוד בעיני. ארץ-ישראל שייכת, להבנתי, לעם ישראל ולא לשום עם אחר זולתו בעולם, ולכן לא יכול שמישהו מאתנו ייתן זכות לעם אחר בארץ-ישראל. ולכן הייתי צריך להגדיר את הדבר הזה כקו אדום. אבל אני עזבתי את בית-החולים שבו עבדתי ושבו הרגשתי שאני מביא לפעמים קצת תועלת לכמה אנשים, ואני בא למקום שבכלל לא ברור לי שאצליח להביא בו תועלת רק בשביל דבר אחד: לא לתת למדינה פלסטינית לקום. נכנסנו לממשלה בשביל הדבר הזה, כדי שנוכל כאן, כמאמר אותם חברי אופוזיציה שדיברו כאן, ונדמה לי שגם יושב-ראש האופוזיציה אמר כך; כמו שנאמר על משה בשעת המלחמה נגד עמלק, שכשהיה משה מרים את ידיו היו ישראל מנצחים, וכשהיה נחלש והיה מוריד את ידיו היו עמלק גוברים, היו יהושע וכלב או – הזכיר לי הרב פרוש – אהרן וחור תומכים בידיו והיו ישראל מנצחים. אם שרון ייחלש, איתם וליברמן יתמכו את ידיו. המפד"ל והאיחוד הלאומי לא ייתנו לו להיחלש ולא תקום מדינה פלסטינית. תודה רבה.
אדוני היושב-ראש, חברי חברי הכנסת, אני רוצה לנצל את הבמה הזאת ולעשות פרסומת חינם לכמה חברות: "מובילי צפון הנגב", "אלדן השכרת רכב", חברת "השמירה", מוזיאון ישראל, רשות הדואר, "אופטיקנה", רשות שדות התעופה, "טרפיק השכרת רכב", "ישראליפט מעליות", "קרביץ", "אמישראגז" ו"עלית". לפי "מעריב אינטרנט" אתמול, לא פרסומת חינם מגיעה להם אלא אות קלון מגיע להם, חברי חברי הכנסת, אדוני היושב-ראש. על-פי דוח מיוחד שפרסם קצין המילואים הראשי בצה"ל, אלה חברות שפיטרו אנשי מילואים תוך כדי או מייד בתום שירות המילואים שלהם.  אני מציע לחברות האלה לחדול מהפרה זו של החוק, אם הן לא רוצות שנקרא בכנסת הזאת להחרים אותן ואת מוצריהן. תודה רבה.
אדוני היושב-ראש, כנסת נכבדה, לפני שבוע הופיעו בתקשורת תמונות ההרס והחורבן שחוללו הערבים בקבר-יוסף בשכם. חברי הכנסת, מה היו עושים בכל העולם המוסלמי לו קמו יהודים והחריבו, חלילה, את קברו של אחד החליפים הראשונים? מה היה מתחולל בעולם הנוצרי כולו לו הזיזו יהודים  עמוד שיש אחד במקום הנקרא "כנסיית הקבר הקדוש" בעיר העתיקה בירושלים?
ואצלנו, דממה והתעלמות. רבותי חברי הכנסת, הצביעות ושנאת ישראל של העולם המוסלמי והעולם הנוצרי ושתיקתם על הפגיעה במונומנט ההיסטורי, הארכיאולוגי, התרבותי, במקום המקודש לעם ישראל - שתיקתו זו של העולם נבנית גם על שוויון הנפש המוחלט כמעט שבו מתקבלת התופעה הוונדלית הזאת בקרב הציבור בישראל. באמת שאין לי תלונות נגד אויבי ישראל. אנחנו מכירים אותם לא מהיום. 100 שנים נמשכת המלחמה על הארץ הזאת, ואויבינו רוצים להשמיד אותנו כך שלא יהיה לנו עתיד בארץ הזאת. וכדי לעשות זאת, הם מנסים גם למחוק את העבר שלנו בארץ הזאת; עבר שהתחיל 2,700 שנה לפני שהגיעו הכובשים המוסלמים לארץ-ישראל. כך ממש הם עושים יום-יום ביסודות בית-המקדש שלנו כשהם מנסרים את האוצרות הארכיאולוגיים החשובים ביותר שלנו במסורי אבן ענקיים והופכים אותם אבני ריצוף למסגדים חדשים שהם מקימים בהר-הבית. חילול קודש איום, חרפה שאין לה מקבילה וחורבן תרבות בלתי הפיך. זכרו איך נרעש העולם כשה"טליבאן" הרסו כמה פסלי בודהא. ומי יזעק את זעקת הר-הבית ושרידי בית-המקדש? באמת אין לי טענות נגד האויבים, יש לי טענות רק כלפי עצמנו. מי שאין לו שורשים, מי שאינו מכיר את עברו, מי שאין לו עבר - אין לו עתיד. מי שלא נלחם שלא יהרסו את עברו, מי שקברי אבותיו אינם יקרים לו, כקברי האבות במערת-המכפלה, קבר-רחל, וכן גם קבר-יוסף בשכם, לא יזכה לראות בנים ובני בנים יושבים על אדמתם. כבר התרגלנו לכך שהשמאל הישראלי רוצה להשתחרר מנטל ההיסטוריה שלנו, שהוא בז למה שהוא קורא מיתוסים היסטוריים סהרוריים, והם מעדיפים "ריאל פוליטיק", חוזים חתומים. אז איפה הייתם כשהפרטנר שלכם החתום על הסכמי אוסלו, שבהם מוזכרת ריבונות ישראל על קבר-יוסף, איפה הייתם כשחיללו לשיטתכם לא את המיתוס אלא את החוזה החתום? כשירקו בפרצופנו גם במגרש שלכם? לפני שנתיים וחצי נלחם צה"ל על קבר-יוסף. לא היתה אז בעיה לנצח, לא היתה בעיה להניס את אלפי הפורעים עם זוג מסוקי קרב חמושים. אבל כדי שלא להרוג כמה רוצחים נמנע אז צה"ל ממלחמה ולא יצא לחלץ את מדחת יוסף שדימם למוות בקבר-יוסף. העדיפו לסמוך על מנהיג הרוצחים ג'יבריל רג'וב, שיחלץ אותו. מדחת יוסף מת וקבר-יוסף ננטש וחולל, והיום אנו חוזים בהרס מוחלט של מצבת הקבר, נכס ארכיאולוגי לאומי, מקום מקודש לעם ישראל, ומותו של מדחת יוסף הפך חסר טעם עוד יותר. יש רק דרך אחת לכפר על חטא הפקרתו למוות. כשם שאסור היה לסמוך עליהם שיצילו חיי לוחם צה"ל פצוע, אסור לסמוך עליהם שישמרו על קדושת המקום או שישקמו את ההריסות.
באה העת שצה"ל, הפועל היום בלב שכם, ויבורכו חייליו על כל מעשיהם שם, יחזור ויתפוס את הקבר ההרוס והמחולל, יחזיר את ריבונות ישראל אליו, ואנחנו נשקם את ההריסות, כי מי שאין לו עבר - אין לו עתיד. תודה רבה.
אדוני היושב-ראש, ברכותי לתפקידך החדש-הישן. ביום הזה אני יכול רק להיזכר במלים שאמר ראש הממשלה שלנו בפיגוע בצומת-פת, כאשר עמד מול השורה הארוכה של השקים עם הגופות בתוכם. הוא אמר: ולאלה אתם רוצים לתת מדינה? אנחנו מדברים על העברת מינהל מקרקעי ישראל לשר התעשייה והמסחר. אני מברך על ההעברה. אני רוצה להזכיר שבימים האחרונים שמענו רבות, דווקא מפי חברי הכנסת הערבים, על הריסת בתים וריסוס אדמות. מתוך זה למדנו על הנתונים המדהימים של גזל אדמות והשתלטות פראית, על-ידי תושבים ערבים, על המשאב הלאומי היקר ביותר שיש לנו - הקרקע. אני בטוח שהשר החדש, שמקבל לאחריותו את מינהל מקרקעי ישראל, מתוך ניסיונו באכיפת החוק בירושלים, במניעת בנייה בלתי חוקית ובהריסת בתים שנבנו שלא כדין,  ידע לעשות את זה כהלכה גם ברמה הלאומית ולפעול לאכיפת החוק ולמניעת השתלטות על קרקעות הלאום. אחד הדברים הנוספים שהוא יצטרך לתת עליהם את הדעת הוא העובדה, שבית-המשפט העליון במדינת ישראל, בפסק-הדין הידוע כבג"ץ קציר, קבע תקדים אנטי-ציוני מסוכן ביותר, שבו אי-אפשר להקים יישוב ליהודים בארץ-ישראל. נדמה לי שהפתרון טמון באפשרות להעברת קרקעות לגופים של העם היהודי לצורך הקמת יישובים, למשל - הסוכנות היהודית. אני מברך על העברת הסמכות לשר התמ"ס, לא משום שמשרד ראש הממשלה אינו חשוב דיו כדי לשלוט במינהל מקרקעי ישראל. העובדה שהוא מופקד במשרד ראש הממשלה הביעה את ההערכה העצומה לעובדה שאין לנו בארץ-ישראל הקטנה שלנו משהו יותר חשוב מהקרקעות, אבל מתוך היכרות עם אהוד אולמרט, שר התעשייה והמסחר, אני בטוח שהוא ידע לשמור על הפיקדון היקר הזה היטב ולנהל אותו כהלכה. תודה רבה.
זה הר-הבית של היהודים. זה התחיל מזה.
זה בית-המקדש שנשאר בהר-הבית.
אם אכן כך הורה שר האוצר של ישראל, אני מברך אותו. אני מברך על הפסקת העברת כספים לטרור בכלל. אתמול נהרג חייל נוסף בסמטת המתפללים בחברון, אחרי שנהרגו 12 חיילים ואזרחים באותו מקום, ואחרי שנהרגו עוד שני חיילים באותו מקום, ובכל פעם היתה המלצת מערכת הביטחון להרוס את הבתים שנמצאים משני צדי הרחוב ולקיים רצף טריטוריאלי בין היישוב היהודי בחברון ובקריית-ארבע. אני קורא לממשלה לפעול לעשות את מה שיכול להגן גם על חיילי צה"ל וגם על האזרחים בחברון ובקריית-ארבע, ולהילחם, כן, להילחם בהחלטות בג"ץ שמונעות את ההגנה על החיילים. תודה רבה.
האיחוד הלאומי מצטרף להצעה, רק מבקש להוסיף לה משפט אחד.
כל מה שנאמר בהצעה שאמר חבר הכנסת בנלולו, ובנוסף הדברים הבאים: הכנסת ערה לניסיונות ארגוני הטרור להפוך את מרכזי האוכלוסייה של ישראל ליעד להתקפות טילים ולחשש שגדר הפרדה אינה יכולה להוות הגנה נגד טרור מסוג זה.
אדוני השר, אבעבועות שחורות מהוות איום גם במיתאר טרור, גם במיתאר מלחמה. האם יש כוונה להמליץ בקבינט על חיסון מוסדר של אוכלוסיית מדינת ישראל, בהדרגה -  לחסן תינוקות ולחסן חיילים?
אדוני היושב-ראש, חברי חברי הכנסת, גם אני כקודמי מבקש בראשית דברי לברך אותך על המינוי. אני לא בטוח שבחלומותיך בלילה חלמת שזה יהיה הדיון הראשון שתנהל - -
- -  איך לחזק את צה"ל, אבל כך עולים הדברים.
עסקנו גם קודם בגדר. נדמה לי שכל האנשים שעסקו בחקר ביצועים של גדר ההפרדה אומרים, שהיא תצריך יותר כוח-אדם ממה שאנחנו מעסיקים היום - - -
נקווה שנחיה ונראה. נדמה לי שאם אנחנו מתכוונים לשמור על הגדר, אנחנו נצטרך יותר כוח-אדם שישמור עליה. אנחנו מכירים שני סוגי תעסוקות מילואים: תעסוקות מסגרות, ובהן הגמישות שלנו קטנה, ויש גם תעסוקות בודדים - בעלי מקצוע, נהגים, חובשים, רופאים. אני מכיר את זה מתפקידי הקודם. אנחנו מכירים את מצב האבטלה במשק. היצירתיות שאנחנו יכולים לקרוא לה גם באמצעות ועדת החוץ והביטחון וגם לקרוא לצה"ל להפעיל, היא לנסות לשלב בין אנשים  שמקבלים היום הבטחת הכנסה או דמי אבטלה ובין האוכלוסיות שנקראות למילואים, כדי למנוע פגיעה כפולה במשק: פגיעה אחת - של אלה שיש להם עבודה, ואנחנו קוראים להם  למילואים ארוכים, ולפעמים גם מפטרים אותם תוך כדי או לאחר שירות המילואים שלהם, ולהמיר אותם במי שאינם מועסקים, שאינם עובדים. יכול להיות שיש איזה משחק של כמה עשרות אלפים שיכולים לעשות שירות מילואים ארוך. כמובן, אני מסכים עם הקריאה לתגמל אותם כראוי, הרבה מעבר להבטחת הכנסה, אחרת הם לא ירצו להתנדב, ולמשק לא יהיה כדאי לעשות את זה. השאלות הנוקבות שנשאלו כאן - עד מתי? הן השאלות האמיתיות, כי באמת, אי-אפשר להעמיס הרבה יותר על ציבור כל כך קטן שעושה את זה. התשובה היא, נדמה לי, במה שאמר רפול בסן-סימון ב-1948: בקרבות האלה מנצחים אלה שנשברים אחרונים, ואין לנו שום כוונה להישבר בקרב הזה. תודה רבה.
הכיבוש הוא שלכם, אתה כובש.
- - - החליט לצאת לפני ששרון נכנס להר-הבית, אתה מכיר את העובדות - - -
אין מחלוקת - - - בית-המקדש - - -
מרבית הערבים שנהרגו, אדוני היושב-ראש, הם מחבלים או כאלה - - -
לא, הם לא מחבלים. מרבית האזרחים הערבים שנהרגו, או שהם מחבלים או שהם כאלה שמחבלים צינים התחבאו לידם ונלחמו בחצרם או בביתם כדי לעשות שימוש ציני במותם. הבתים שנהרסו היו בתים של מחבלים, או בתים שמחבלים עשו בהם שימוש. אני קורא לצה"ל להרוס לאלתר את כל הבתים בסמטת המתפללים בחברון, כדי ליצור רצף טריטוריאלי בין חברון לקריית-ארבע.
ואשר להר-הבית, הר-הבית הוא המקום הקדוש ביותר לעם היהודי, ויהודים בכל העולם ובישראל זכאים לעלות אליו ולהתפלל בו, וכך, אם ירצה השם, יהיה בקרוב. אני מציע לדון בזה במליאה פעם אחר פעם אחר פעם, כדי שידעו שהר-הבית הוא שלנו ושם נתפלל.
אדוני היושב-ראש, חברי חברי הכנסת. דבר ראשון, צריך לעשות סדר במונחים – ראש ממשלה יש כשיש מדינה. הרשות הפלסטינית איננה מדינה, ואני מקווה שלעולם לא תהיה, ולכן הוא יוכל להחזיר את התואר חדש, לא משומש, כשהוא לא יצטרך אותו יותר. בשנת 1984 הוציא אבו-מאזן ספר, "הפנים האחרות - הקשרים הסודיים בין הנהגת התנועה הציונית והנאציזם". הספר תורגם לאנגלית על-ידי מכון ויזנטל, ולא פורסם עד היום, כנראה בגלל פניות גם של משרד החוץ הישראלי וגם של מחלקת המדינה האמריקנית. הספר מכיל הכחשות שואה בוטות. הכחשת שואה היא עבירה פלילית במדינת ישראל, שדינה עד חמש שנות מאסר. על החוק הזה חתום שמעון פרס כראש ממשלה. כאמור, אני מקווה שאם אבו-מאזן ינסה להיכנס למדינת ישראל יחכה לו צו מעצר על הכחשת שואה. אבו-מאזן תומך רק בהרג מתנחלים, לא בתוך "הקו הירוק". למשל, רצח הרב אלי הורביץ ורעייתו דינה הי"ד, רצח אייל סורק ורעייתו יעל הי"ד, בחודש התשיעי להריונה, ורצח התינוקת שלהבת פס. כל זה בסדר, אבל את הידיעה על כך הוצאנו מתוך ציטוט מדבריו מאתר דובר צה"ל, לאחר שדיברנו על כך בתקשורת. היום הוציאו את הידיעה מאתר דובר צה"ל. מישהו ביקש מהם להוציא את זה? אנחנו לא בוחרים את האויבים שלנו, חברי חברי הכנסת, אבל אסור לנו לתאר אותם כמתונים, פרגמטים, מומחים לציונות, כשבפועל הם תומכים בטרור, מכחישי שואה ומושחתים כמו שאר חברי ההנהגה הפלסטינית. תודה רבה.
להעביר לוועדת החוץ והביטחון.
אדוני היושב-ראש, חברי חברי הכנסת, כבוד שר הבריאות, לא פעם, בעבודתי כרופא, עמדתי מול חולה והייתי צריך לומר לו: יש תרופה למחלתך, יש ניתוח שאפשר להציע לך, אבל אינני יכול לתת לך אותם -  הם לא בסל. חוק ביטוח בריאות ממלכתי קבע מנגנון לעדכון סל התרופות והשירותים שהמבטחים חייבים לספק לחולים. השנה עבדו עשרות מומחים, מאות שעות, בחנו מאות תרופות, מכשירים ושיטות טיפול חדשניות, סיכמו המלצות לעדכון הסל, ואז הגיע האוצר, וסל הבריאות לא קיבל שקל אחד לעדכון ולתוספת תרופות או טיפולים. תרופות היכולות להציל חולי סרטן לא מוכנסות לשימוש כי הסל נשאר כפי שהיה לפני שנה. המנגנון המשמש לעדכון נקרא "מקדם יוקר הבריאות", ובשנים האחרונות הוא מפגר משמעותית אחרי המדד. במקדם יוקר הבריאות יש מרכיבים לא רלוונטיים לחלוטין, כמו תרופות וטרינריות, ההופכים את המדד הזה לכלי לא יעיל לחלוטין, ולא בשגגה כי אם בכוונת מכוון. כדי לעדכן את הסל יש להכניס בו בכל שנה מקדם טכנולוגיות חדשות. זהו אמצעי מונחה-חולים, שלא ניתן לעשות בו שימוש לניפוח שכר בכירים במערכת הבריאות. זה כסף נטו לשיפור הטיפול בחולה. אנו צריכים להגיע למצב שמקדם יוקר הבריאות הוא לפחות 1% מתקציב הבריאות, ובמדינות מתוקנות במערב הוא 2%--4% מתקציב הבריאות. כל זה, כדי שלא נגיע למצב שבו רופא יושב מול חולה ואומר לו: יש על המדף תרופה היכולה להציל את חייך, אך קצרה ידי מלהושיע.
אדוני היושב-ראש, חברי חברי הכנסת, לפני יומיים הרס צה"ל בחברון את ביתו של נתי עוזרי, השם ייקום דמו, ועשה כן על-פי צו בית-המשפט. יחד עם המבנה הקבוע שציווה על הריסתו נהרסו גם שאר המבנים בחווה. האלמנה והיתומים סולקו מהמקום. בחברון יש עשרות בתי ערבים שבנויים בניגוד לחוק ומוטלים עליהם צווי הריסה, וצה"ל אינו ממהר להרוס אותם. מה זה אם לא פרס לטרור?
אדוני היושב-ראש, חברי חברי הכנסת,  לא הייתי בקיא ברזי כוונת הממשלה לאחד את הרשויות המקומיות וגם לא ביתרונות ובחסרונות של ההצעה הזאת. הלכתי לחפש קצת חומר על הנושא הזה, ומצאתי מאמר מעניין של מכון פלורסהיימר למחקרי מדיניות - שאינו חשוד שהוא מכון של מולדת או של האיחוד הלאומי - מאמרו של  ערן רזין מ-1999, שמונה את היתרונות והחסרונות בשיטה. על-פי המאמר, הוא לא מתעלם מהחסרונות השונים, אבל מתקבל הרושם שהיתרונות מרובים מהחסרונות. הוא מצביע על ייעול, הוא מצביע על הגברת כוח הרשויות הקטנות והחזקות והאפשרויות לשפר באמת את השירותים לתושבים. חשבתי שבאמת היתרונות גברו על החסרונות, זה נשמע הגיוני לגמרי ולא הבנתי למה יהיה ויכוח, עד ששמעתי את חברי מהרשימות הערביות וכיצד הם מתנגדים לעניין מקיר לקיר, לא רק כי הם באופוזיציה, אלא כי מתקבל הרושם שהדבר הזה יותר טוב ממה שחשבתי.
לכן, אין לי אלא להצטרף לברכתו של ערן רזין  לשיטה ולהמליץ על איחוד הרשויות האלה, כי בין השאר אולי אפשר יהיה להגביר את כוחן של רשויות מקומיות באופן שימנע השתלטות וביזה של אדמות הלאום על-ידי בנייה בלתי חוקית ועל-ידי שוד קרקעות של ארץ-ישראל. תודה רבה.
אדוני היושב-ראש, חברי חברי הכנסת, יש גוף שנקרא CMIP –  המרכז למעקב אחר השפעות השלום, שהוא ארגון בלתי ממשלתי שנוסד בניו-יורק ב=1998. היו"ר יולי-יואל אדלשטיין: אדוני היושב-ראש. אתה יודע מה, יותר נעים לי לומר: חבר הכנסת טיבי. חבר הכנסת טיבי, מפריעים לדובר. אני מאוד אשמח אם תשאל - - -
הוא ארגון של ימין קיצוני? חשבתי שאני כמעט מצרף אותו לרשימה שלך. תקרא את החומר שלהם. הארגון הזה נוסד ב=1998 בניו-יורק. לאחרונה הוא פרסם מחקר על ספרי הלימוד הנהוגים ברשות הפלסטינית בכיתות א'-ב', ו'-ז' וי"א. הדוח עושה שימוש בקני-המידה של אונסק"ו, הבוחנים תוכניות לימודים על-פי תרומתן לשלום ולהבנה בין העמים. הסקר מוצא, כי סובלנות קיימת בתוכנית הלימודים רק בקשר לנוצרים. שמה של ישראל אינו נזכר כלל, והיא מוגדרת כ"שטחי 48'". מדינת פלסטין מוצגת במפות כמשתרעת מנהר הירדן ועד הים התיכון. ירושלים מוצגת כבירת פלסטין. חינוך זה, השולל את עצם קיומה של מדינת ישראל, יחד עם תמונות של תינוק בעל פנים מלאכיות החגור חגורת נפץ ומצגות המדגימות רצח יהודים המופצות גם באינטרנט -  הסבו את תשומת לב העולם כולו לתוכנית הלימודים הפלסטינית, שמחנכת לשנאה ולרצח -  את זה אנחנו יודעים כבר הרבה זמן – והפסקת ההסתה והחינוך לשנאה מהווה תנאי מקדים לכל התקדמות לאיזה נתיב מדיני שנקרא "שלום" עם אויבינו. אבל, באמת אין לי שום טענות אל הרשות הפלסטינית. הם אויבים מוצהרים. ואויב ששואף להשמידנו ולרשת אותנו – לא מתערבים בתוכניות הלימודים שלו; פשוט נלחמים בו עד לניצחון. אדוני היושב-ראש, הבעיה היא שזה קורה לא רק בעזה, לא רק ברמאללה, לא רק בג'נין, אלא גם בירושלים. להווי ידוע לחברי הכנסת, כי תוכנית הלימודים הזאת, השוללת את עצם קיומה של מדינת ישראל ומכחישה את ההיסטוריה של עם ישראל ומסיתה לרצח יהודים, נוהגת גם בשטחה הריבוני של מדינת ישראל במזרח-ירושלים, תחת כנפיה של מחלקת החינוך של עיריית ירושלים ובחסות משרד החינוך של מדינת ישראל. אני מבקש לשאול: האם נטרפה עלינו דעתנו?
אדוני היושב-ראש, חברי חברי הכנסת, הודעת הממשלה עוסקת בהעברת סמכויות ממשרד המדע למשרד החינוך, לא שמענו הרבה מאוד עיסוק בהודעה החשובה הזאת. אני מבקש להביע דאגה מעומס הסמכויות על משרד החינוך. בהזדמנות זו שעושים סדר במשרד החינוך, אולי כדאי להוציא מהם את הספורט? כי הספורט תקוע שם ממש לא ברור למה.
הנה, בדיוק בזה נעסוק. למה זה לא חינוך? תראו מה קורה במגרשי הספורט, זה לא ממש משהו חינוכי.
חשבתי אולי במשרד המדע, באמת, זה מקום טוב בשבילו, אבל תראה מה שקורה עם הסטרואידים של הספורטאים ועם בדיקות השתן של הספורטאים; זה בדיוק עיקר העיסוק המדעי של הספורט. בריאות זה לא טוב, כי חוץ ממחלות, ספורט לא מביא שום דבר. הרבה פציעות ספורט, הם אומנם מתים במצב גופני מצוין, אבל זה לא ממש בריאות. אז יש פתרון, ספורט צריך להיות במשרד החוץ.
לא, לא, אני אסביר. בגלל מפת הדרכים. אם מפת הדרכים תצא לדרך, הרי כולנו בבית הזה, חוץ מחברי הכנסת הערבים, נצטרך ללמוד לרוץ או לשחות. לכן, נדמה לי, מכיוון שמפת הדרכים הולכת להביא את חורבנה של מדינת ישראל, ואם זכות השיבה הכלולה ביוזמה הסעודית, שהיא חלק ממפת הדרכים, תתקבל, אז באמת, זה סופה של מדינת ישראל. לכן אני מציע, בהזדמנות זו, לצרף לשינויים שהממשלה מציעה - להעביר סמכויות ממשרד המדע למשרד הספורט והחינוך -  להעביר את הספורט למשרד החוץ.  תודה רבה.
ראינו כולנו מה מתכוונים הפלסטינים לעשות בקשר למלחמה בעירק. הם שרפו דגלים אמריקניים והם הפגינו נגד המלחמה, נגד הניצחון ונגד הכרעת המשטר העירקי. ממשלת ישראל היום היא הממשלה היחידה שמתכוונת, להבנתי, להקים מדינת טרור נוספת, מדינה פלסטינית. לכן אני מבקש שהנושא הזה יידון במליאה, כי הוא חשוב. אין שום סיבה לסגור אותו בוועדת החוץ והביטחון - בכוונה הזאת להקים מדינה שתסכן את עצם קיומה של מדינת ישראל צריך לדון במליאה.
חבר הכנסת ד"ר זחאלקה עשה שימוש בטכניקה מאוד מוכרת, שפותחה בברית-המועצות וגם בגרמניה הנאצית, שאם חוזרים על שקר מספיק פעמים, הוא ייהפך לאמת. הקרקעות אינן של הבדואים. אלה קרקעות של הלאום. אנחנו עדים לשוד קרקעות שאין לו תקדים בדברי ימי מדינת ישראל - - -
נדמה לי שהאוכלוסייה הבדואית בנגב מפרשת שלא כהלכה את רצונה של ממשלת ישראל להתפשר, והיא חושבת שאם היא מתפשרת על משהו שהוא בוודאי לא של האוכלוסייה הבדואית, אז אולי הם יקבלו מחציתה. אני קורא לממשלה למצות את החוק, לאכוף אותו, ולא לתת לגזל הקרקעות הזה להימשך.
אם הם לא יסתפקו בדבריו של השר, אולי הם יסתפקו בדברי. את הפטנט של גיוס מחנה שלום בין-לאומי והפיכתו לכוח בידי משטרים טוטליטריים וארגוני טרור המציאה ברית-המועצות. מחנה השלום כוחו אדיר. תזכרו את הססמה משנות ה=40, ה=50 וה=60.
וכן יאבדו כל אויביך ישראל, כמו ברית-המועצות וכל משרתי השלום שלה.
אדוני היושב-ראש, גם חבר הכנסת אריאל ביקש להירשם.
אדוני היושב-ראש, חברי חברי הכנסת, בעוד כשעה אמורה להתחיל הפגנה מול הקונסוליה האמריקנית בירושלים בקריאה לשחרורו של יונתן פולארד. 18 שנה נמק האיש בכלא האמריקני. כל ראשי ממשלת ישראל כבר השתדלו אצל ידידינו לשחררו. אפילו רוצחים נקצב עונשם, מרגלים שוחררו, ורק הוא נמק בכלא - מה שנראה נקמנות או התחשבנות אישית שאין לה הסבר הגיוני. והנה, נשיא ארצות-הברית מוביל ועומד בראש תוכנית מפת הדרכים, תוכנית שהיא אומנם רעה מאוד בעיני, כיוון שהיא מניחה הקמת מדינה פלסטינית ממערב לירדן, אבל לצורך זה זקוקה ארצות-הברית לחזק את מעמדו הרופף של משיח השקר החדש אבו-מאזן וצריך לעשות לו מחוות. לפיכך אני מציע, חברי חברי הכנסת, שתתקיים עסקה משולשת: ארצות-הברית תשחרר את פולארד, ישראל תשחרר את מרואן ברגותי והרשות הפלסטינית תסגיר לידי ישראל את רוצחי השר גנדי, השם ייקום דמו - -
- -  המבלים היום בתנאי מלון ביריחו. תודה רבה.
אדוני היושב-ראש, חברי חברי הכנסת, היום ל"ג בעומר, חג שקשור יותר מכול למרד בר-כוכבא. לפני 1,890 שנה, כאן בארץ-ישראל - רק 50 שנה לאחר שחרב בית-המקדש – שבו והניפו בארץ הזאת את נס המרד והכריזו מלחמה על האימפריה הגדולה בעולם באותה עת. גם רבי עקיבא, שאר חכמי המרד ומפקדי המרד הצבאי ובראשם בר-כוכבא, ידעו במה הם מתגרים וידעו במי הם נלחמים, אלא שכנראה לא נותרה בידם ברירה. בניגוד למנהגם בשאר הארצות שכבשו, לא נהגו הרומים בארץ-ישראל וביהודים בסובלנות, בטולרנטיות המפורסמת שלהם. כאן הפגינו שנאה עמוקה לכל דבר שהיה יהודי, שמנהג יהדות בו, ולימוד תורה בו, וקיום מצוות בו. את גזירות השמד שהטילו הרומים הם כפו בהרג, וסיפור עשרת הרוגי המלכות הוא דוגמה מזעזעת לשנאה התהומית שהפגינו הרומים, לא כדי לשלוט אלא כדי להחריד ולהילחם בכל דבר שהוא יהודי. לכן המרד הטוטלי שהכריזו ראשי ישראל בשלטון הרומי היה הכרח. הוויכוח שהתעורר בארץ לפני 20 שנה, האם מרד בר-כוכבא הביא לחורבן איום ונורא ולכן אסור לחנך על מיתוס המרד הזה, הוויכוח בין פרופסור הרכבי לבין אבי, עליו השלום, פרופסור ישראל אלדד, עסק בשאלה: האם אנחנו חייבים להילחם בכל גילוי של אנטישמיות, לא משנה מה יהיה המחיר, משום שוויתור בשאלה של מלחמה בשנאת ישראל משמעותו בסופו של דבר חורבן והשמד? או שיש לנו חובה כעם לעמוד ולהציג ערכים שהם ייהרג ואל יעבור, ודווקא בזכות המלחמה עליהם יש לנו זכות ויש לנו סיכוי לשרוד כעם? מה ביהודים גורם לשנאה הזאת? מה ביהודים גורם לגויים לרדוף ולהשמיד אותנו? איך זה שבנאורות שבמדינות, כמו גם בחשוכות שבהן, מתגלות תופעות מזוויעות של שנאת ישראל? בכל דור ודור יש לה פרצוף אחר, לאנטישמיות. בשנים האחרונות נכרכת שנאת ישראל העם בשנאת ישראל המדינה, והתירוץ – המלחמה שלנו בערבים, כאילו לפני כן לא נזקקו לתירוצים אחרים. האמת היא שונה. האמת שבתוך העם היהודי היא שהשניאה אותו על הגויים. העם היהודי תמיד הציג בפני העולם את אמת דת הייחוד, את אמת ערכי המוסר והצדק, את אמת הערכים שתמיד זהרו באור בהיר והבליטו את האווילות שבאלילות, את המוסר המעוות של אויבינו, או של אלו שבקרבם התגוררנו. והם לא סלחו לנו על שבגללנו ויתרו על פסילי העץ והחימר, על שבגללנו היה עליהם לוותר על מוסר הג'ונגל שלהם, על שבגללנו היו צריכים לאמץ את כללי המוסר שהטלנו עליהם, על שאמרנו להם מה טוב ומה רע. על כך הם שונאים אותנו גם היום. כמה כוח יש בידינו להמשיך ולהיאבק בשנאת יהודים גורפת מול העולם הזה? במוזיאון ישראל, לא הרחק מכאן, יש פסל נחושת של אדריאנוס קיסר, אותו שחיק עצמות שדיכא את מרד בר-כוכבא באכזריות נוראה והכרית כמעט את כל היישוב היהודי בארץ-ישראל. אפשר ללכת לפסל אדריאנוס, להתבונן בו ולשאול אותו: איפה אתה ואיפה אנחנו? איפה האימפריה הרומית? האם אתה יודע שבביתר-עילית, שקמה כמטחווי בליסטרא מחורבות ביתר שהחרבת, כבר יש יותר מ-20,000 יהודים, ושלומדים שם תורה? אמת תורת בר-כוכבא גם בנפול ביתר, אמר אורי צבי גרינברג, ובקומה מחורבותיה היא תחזק אותנו פי שבעים ושבעה להילחם בכל שונאי ישראל, בכל תחפושת, בכל תירוץ ובכל דור ודור.
אדוני היושב-ראש, חברי חברי הכנסת, בשבוע שעבר סערה כל המדינה כאשר נעצרו מנהיגי התנועה האסלאמית, לאחר מאמץ חשאי שנמשך שנתיים.
בשבוע שעבר סערה כל המדינה כאשר נעצרו מנהיגי התנועה האסלאמית, לאחר מאמץ חשאי שנמשך כשנתיים של המשטרה ושירות הביטחון הכללי, ונמצאו, כנראה, די ראיות שמאפשרות להפסיק את תהליך הזרמת הכספים ל"חמאס" באמצעות התנועה האסלאמית. גם ראשי צוות החקירה היו זהירים בדבריהם, והם אמרו שכנראה אין הוכחות שהכסף הועבר ל"חמאס" או לארגוני הצדקה הפועלים מטעמו כדי לקנות רובים. אבל גם המעטפת הכלכלית, אמרו, "הגב הכלכלי", הניתן למשפחות מחבלים כלואים או מתאבדים, יש בו חשיבות עצומה בכך שהוא מאפשר לארגונים, שהם ארגוני טרור וחבלה, לגייס מחבלים בקלות ולפיכך מסייע לטרור. חברי הכנסת, הרשות הפלסטינית היא רשות טרור, היא שקועה בו עד צוואר. המסמכים שנתגלו במוקטעה אישרו מה שידענו מזמן, שהרשות מממנת ישירות פעולות טרור, ולא רק בעקיפין; לא גב כלכלי, ישירות, תשלומים לרוצחים. מעשי הרצח ההמוני, שהתגברו לאחרונה, מאז הונחה מפת הדרכים על שולחננו, מבוצעים בחלקם על-ידי אנשי "פתח-תנזים", "גדודי חללי אל-אקצא", גופים המופעלים ישירות על-ידי ערפאת והרשות.
אנו יודעים כי ערפאת, יושב-ראש הרשות הפלסטינית, מפעיל גם היום, ישירות או בעקיפין, חוליות טרור המבצעות מעשי רצח של יהודים. והנה, חברי חברי הכנסת, כבר אין צורך במעקב חשאי של שנתיים. אנחנו רואים באופן גלוי לעין את צינור הזרמת הכספים לרשות הפלסטינית. מדינת ישראל מעבירה מדי חודש מאות מיליונים לרשות הפלסטינית. אפשר שיבואו ויאמרו: זה כסף שלהם, מע"מ, מכס. אבל תזכרו שאחד הדברים הראשונים שעשו רשויות החוק בישראל היה להקפיא את חשבונות הבנק של התנועה האסלאמית, אף שזה כביכול כסף שלהם. אחד הדברים הראשונים שעשו האמריקנים במאבק שלהם באירן היה הקפאת חשבונות הבנקים האירניים בארצות-הברית, אף שזה כסף שלהם. כלומר, הפסקת הזרמת כספים לרשות הפלסטינית היא כלי לגיטימי במאבק בטרור, גם אם "הכסף שלהם". כדי להגן על ההחלטה להיכנע ללחצים הבין-לאומיים הכבדים להזרים את הכסף לרשות נאמר, שמדינת ישראל קבעה מנגנונים שמוודאים שהכסף שאנחנו מעבירים לא ישמש לטרור, אלא ישמש לבריאות, לחינוך ולדברים מועילים. אבל כל מי שמנהל משק-בית יודע שלכסף אין צבע ואין ריח. אם אנחנו מעבירים כסף לרשות, היא מפנה כסף אחר שיכול לשמש למימון טרור. חברי חברי הכנסת, לא ייתכן שמדינת ישראל תהיה המדינה היחידה בעולם שבריש גלי הופכת להיות מדינה תומכת טרור. אני מבקש לתמוך בהצעת החוק, כדי שתופסק העברת הכספים לרשות הפלסטינית. תודה רבה.
אדוני היושב-ראש, חברי חברי הכנסת, הגשתי כמה הסתייגויות לחוק להבראת כלכלת ישראל. ביקשתי לבטל כליל את אגרת הטלוויזיה והרדיו – לא רק להפחית בעלותה; ביקשתי לתקן כך שביטוח בריאות ממלכתי לא יושת על מי שמתקיים מגמלת הבטחת הכנסה ושהסכומים הנגבים מעקרות-הבית עבור ביטוח בריאות ממלכתי יועברו למערכת הבריאות. אלא שכל ההסתייגויות הללו – ניטל טעמן מהרגע שבו קיבלה ממשלת ישראל אתמול החלטה לאמץ את מפת הדרכים. החלטה זאת מעמידה את ישראל בסכנה קיומית, ולפיכך ראוי לעסוק בה לפני שמתקנים עוד את הכלכלה. אם מדינת ישראל לא תתקיים, מה תועיל לנו כלכלה מתוקנת? קבלת מפת הדרכים היא סימן מובהק לאובדן דרך לאומית, אובדן ערכי יסוד של הציונות והעם והמדינה. אנו זקוקים יותר מתמיד למי שיעיר את האלם, שנעלם בגוף אובד הדרך הזה של העם. כתב אורי צבי גרינברג, משורר ונביא, לפני כ=65 שנים: "עורו, סהרנים ונבוכים! שנשיתם את רעיון האדנות" - אדנות בארץ אבותנו, אדוני היושב-ראש. לא כיבוש בארץ אבותינו - "הרגישו בכפות הרגליים כי זהו הכביש על אדמת מלכנו דוד! / צא, כל גוף, וחפש את העלם, שגופו בתבנית הכינור עוד: / כי צעיר וטירון הוא לחיל בית דוד מחדש". ולכל מי שאיבד את דרכו במפת הדרכים הזאת, וסבור שהעם הזה אין בו עוד כוח לשלוט בארצו, שאין בנו עוד כוחות מנהיגות - "הוא נעלם מכל עין, העלם? לא, לא! הוא ישנו, הוא בגוף! / משש את קיבורת היד – היא ידו של העלם! / הך ביד על המצח, הן תחתיו קן הנשר / של מחשבת החייל, זה העלם!" מנהיגים שהיו חיילים והיו עלמים – נשכח מלבם חלום שיבת ציון של ארץ אבותינו, ומותר לנו להזכיר כי זאת ארץ המולדת של עם ישראל, ואין זה מיותר להזכיר זאת גם למי שטוען שאי-אפשר ללמד אותו מהי אהבה מולדת. "ועוד פעם אחת קום, גוף, וראה: היא הארץ,/ שבכוח הכוסף אליה דחפת ספינה במלוא הקיטור: / מאודס, מטריאסט, מקונסטנצה! / אתה הוא העלם! מי השקוך קובעת כפירה? / מי שמך שכיר יום מפוטפט, פרוליטרי ללחם? / מי קראך לחג אחד במאי, אתה הקרוא / לחג ניקנור מחודש בירושלים פדויה!? / מי לימדך רכך את ברזל השנאה כדונג / ולא לחשלו למו חרב אל פני האויב? / מי לימדך: קטונת לעמוד בקרב עם ערב!? / מי לימדך לשכוח במפת הארץ הזאת, / שהיתה יצוקה כרינה בדמך מילדות? / מורים המתעים? דתן ואבירם? / קומה שא קול, השמיעם מזמר משיח ברחוב." ארץ-ישראל אינה נכסי דלא-ניידי, שכל מי שנתון בלחץ – גם לחץ רב ממי שנחשב כידיד –           ארץ-ישראל אינה נכסי דלא-ניידי, שמי שנתון בלחץ יכול לוותר עליה לטובת אויבינו.
גם אם ייכשל אבו-מאזן בניסיונו למכור לישראל את תוכנית השלבים הפלסטינית לחיסולה של מדינת ישראל בחליפה אירופית של מפת הדרכים – גם אם לא יצא כלום מהתוכנית הזאת להשמדת ישראל, החטא הנורא מכול התרחש: ממשלת ישראל ויתרה על ארץ-ישראל.
ההיסטוריה יודעת, על חטאים נענשים. עם ישראל יכפר על החטא הזה בדם, בהרבה דם, כמו בכל פעם שבה ניסה מישהו לחלק את הארץ. עוד נתגעגע, חס וחלילה, לאסון אוסלו, לפני שתימחק לצמיתות התוכנית הזאת להשמדת ישראל.
חברי חברי הכנסת, לפני 29 שנה הייתי סטאז'ר צעיר בבית-החולים "שערי צדק" בירושלים, בערך קילומטר מכיכר-ציון, כשהתפוצץ שם מקרר. זאת היתה הפעם הראשונה שראיתי אירוע רב נפגעים. לא היינו מתורגלים, לא היו לנו נהלים. הגופות חסמו את הכניסה לחדר המיון ולא היה אפשר להכניס פצועים. היה לי הרבה דם על הידיים באותו יום. אתמול שחררו את סוכר, את האיש "המתוק" שהפעיל את המקרר בכיכר-ציון. המתים התפוררו מאז, הצלקות החווירו, אבל התחושה של הדם שהיה לי על הידיים לעולם לא תעבור, כמו גם הדם שעל הידיים שלו.
אדוני יושב-ראש הכנסת, שר הביטחון הורה לצה"ל להזדרז ולהקפיד על אכיפת החוק ביהודה ושומרון, להרוס ולעקור היאחזויות לא מורשות, או כהגדרתו לא חוקיות, כאשר כל מה שצריך היה לעשות הוא חתימתו כדי להפוך אותן לחוקיות. אתמול עלו טרקטורים על קרוונים ומגדלי שמירה והחריבו אותם. אני מבקש לנצל את במת הכנסת ולעדכן את שר הביטחון, שיש רבבות בתים לא חוקיים שבנו ערבים בשטחי יש"ע. שר התשתיות, שממהר לנתק יישובים יהודיים מזרם החשמל, מתוך רדיפת חוק וצדק, מתעלם מכך שיש 100,000 בתים לא חוקיים של ערבים בגליל ובנגב. הוא מזדרז לנתק ולייבש יישובים יהודיים בשם שמירת החוק, אבל אם זה לא עניין של חוק אלא של פוליטיקה - שקודם יפסיקו הפלסטינים את הטרור,  אפילו לשיטת תומכי מפת הדרכים.
גברתי השרה, השתבחת קודם בכך שמבתי-הספר הערביים במדינת ישראל הוצאו לימודי התנ"ך. ראית שלא יצאת בשלום גם מזה. נדמה לי שלא תהא תפארתך גם על הדרך הזאת. נתעלם כרגע מהשאלה אם נלמד תנ"ך או לא נלמד תנ"ך שם. מתי תופסק שיטת הלימוד הפלסטינית במזרח-ירושלים? זו מדינת ישראל.
אדוני היושב-ראש, חברי חברי הכנסת, כשקיבלה ממשלת ישראל את צעדי מפת הדרכים, היא צירפה 14 הסתייגויות לתוכנית והן חלק מהחלטת הממשלה. האם מתכוונת הממשלה לעמוד על קיום 14 ההסתייגויות הללו? עמיתי חברי הכנסת, כנראה לממשלה אין שום כוונה לעמוד על קיום ההסתייגויות. לו כזאת היתה כוונת הממשלה, לא היו יוצאים אתמול לדרך לעקור ולהרוס יישובים לפני שהערבים ביצעו משהו, או כמו שכתוב במפת הדרכים – performance, התוכנית היא תלוית ביצוע - והפסיקו את הטרור. שקט מוחלט דרוש - כתוב בהסתייגויות שהממשלה ניסחה. וכך גם התגדרו כל אלה שאמרו שהפעם הפיקה ישראל את לקחי אוסלו ולא תתעלם יותר מהפרות ההסכם מצד הערבים ולא תעבור לסדר-היום על המשך הטרור. עברנו לסדר-היום, חברי חברי הכנסת, ואנחנו ממשיכים לעבור. הטרור נמשך וקואליציית ארגוני הטרור תוקפת מוצבי צה"ל, רוצחת אזרחים, וערפאת ממשיך בניסיונות להבריח נשק, לבצע מעשי חבלה, ואנחנו מיתממים כמו אחרי אוסלו. אומרים, זה לא אבו-מאזן, הוא עוד לא קיבל אחריות. ואם הוא יהיה זקוק לשנה כדי לקבל אחריות, הטרור יימשך? גם אז ימשיכו בעקירת  יישובים ובשחרור מחבלים, גם כאלה עם דם על הידיים? כי זה לא הוא, כי זה לא אבו-מאזן הילד הרע? לא הוא שלח את הרוצחים, הוא רק לא שולט בהם? מה זה אם לא המשך תהליך מדיני תחת אש? מה זה אם לא כניעה לטרור? מה זה אם לא התפרקות תחת לחץ אמריקני? מי שהתכוון אולי להשתמש במפת הדרכים כדי לנווט בה לצרכיו, מוצא את המפה הזאת מנווטת בו, שולטת בו, מכתיבה לו הרס של יישובים יהודיים בארץ-ישראל. ממשלת ישראל מוזמנת להתייחס ברצינות להחלטותיה, להשתמש בהסתייגויות של מפת הדרכים. ואם הטרור לא נפסק, אין שום תהליך – לא שיחות, לא מחוות, לא עקירת יישובים, לא שחרור מחבלים, לא כניעה לטרור.
אדוני היושב-ראש, חברי חברי הכנסת, כל יום מתרסקות פצצות מרגמה על יישובי גוש-קטיף, כל יום עושים דרכם מחבלים מתאבדים לבתינו ולרחובותינו - אז מה זה אם לא שעת-חירום? כל יום נוחתים טילי "קסאם" בשדרות, ורק נס גלוי מציל נשים וילדים ותינוקות ממוות נורא; אויבינו מנצלים את מפת הדרכים להמשך הטרור, כי הם יודעים שממשלת ישראל לא מתכוונת לעמוד בהחלטותיה שהפסקה מוחלטת של הטרור היא תנאי לכל התקדמות, והיא הורסת יישובים ומשחררת מחבלים - אז מה זה אם לא שעת-חירום? קרקעות הלאום והנגב נגזלות בקצב מסחרר, רבבות בתים לא חוקיים נבנים על-ידי ערבים, וממשלת ישראל שולחת דחפורים להרוס מאחזים בבנימין ובשומרון בשם שמירת חוק נאצלת - אז מה זה אם לא שעת-חירום? ממשלת ישראל שומטת את הבסיס המוסרי לעצם קיומה של מדינת ישראל, מכירה בזכותו של עם זר ואויב לשלוט בחלק מהארץ ומקבלת עיקרון של טיהור אתני של יהודים מחבלי מולדת - אז מה זה אם לא שעת-חירום? 300,000 מובטלים בקרבנו - אז מה זה אם לא שעת-חירום? הקטל הולך ונמשך בכבישינו, האוויר שאנחנו נושמים הולך ומזדהם, מי התהום שלנו רוויים רעלים - מה זה אם לא שעת-חירום? חברי חברי הכנסת, מדינת ישראל נמצאת בשעת-חירום, באחת מהגרועות בשעותיה - בשעה שנפתחה סכנה קיומית אמיתית – שעת-חירום לא לצורך הגדרת תקפותן של תקנות מנדטוריות כאלה או אחרות, אלא שעת-חירום ככתבה וכלשונה וכפשוטו של מקרא. אפילו כדי שהמודעות הציבורית לדבר הזה תחלחל לתודעה, ראוי לתמוך בהצעה. תודה רבה.
אדוני היושב-ראש, חברי חברי הכנסת, נציב הדורות הבאים, השופט שהם, הדאגה לדורות הבאים היא נר לרגלינו בכל אשר אנחנו עושים, או לפחות ראוי שתהיה כזאת. הדאגה למים, לאוויר, לאדמה, לצמחים שאנחנו אוכלים וחוסים בצלם; הדאגה לבעלי-החיים, אלו שאנו אוהבים, אלו שאנו חיים אתם במערכת אקולוגית אחת, אלו שאנו אוכלים ואלו שאוכלים אותנו. כך גם בנושאי חברה וחינוך ורווחה וטכנולוגיה. כמעט בכל דבר. חשיבותו של נציב הדורות הבאים רבה. נושאים רבים שהוא ימצא לנכון להתערב בהם, יהיו שנויים במחלוקת. אבל אין זה מפחית במאום, אולי אפילו מעצים, את חשיבות הבחינה המקצועית רבת הפנים, הבאה להאיר את העתיד, כפי שהוא עלול להיות מושפע מהחלטותינו היום. אבל, חברי חברי הכנסת, תמה אני על נציב הדורות הבאים על שאינו עוסק גם במה שעסקנו בו בחלק הראשון של הישיבה היום - מפת הדרכים, שישראל הולכת בה היום, עלולה לגרום לכך שלא יהיו דורות באים במדינת ישראל, או לפחות לא יהיו דורות יהודיים באים בה. כי התוכנית הזאת היא תוכנית השלבים הערבית להשמדת ישראל, בחליפה האמריקנית שאנחנו לובשים עלינו היום. ראש הממשלה נשא בפנינו נאום על חזון ואחרית הימים ועל המלחמה בטרור, והלילה, או  מחר בלילה, ימשיך לעקור יישובים יהודיים מאדמתם, כאילו הטרור לא נמשך. מלים לחוד - טרור ומלחמה בו לחוד, והרס ההתיישבות לחוד. חברי הכנסת, הלוואי שאתבדה. אם התוכנית הזאת תצא לפועל, לא יהיה צורך בנציב הדורות הבאים.
אדוני היושב-ראש, חברי חברי הכנסת, ב-1999 הגיש משרד הרווחה תביעה נגד חברת כוח-אדם שפרסמה מודעה שבה היא חיפשה נשים לעבוד כמזכירות או כפקידות קבלה בבתי-חולים וביקשה שהן יהיו יוצאות צבא או בוגרות שירות לאומי. בית-הדין לעבודה בתל-אביב קבע אתמול שזו דרישה בלתי חוקית וקנס את החברה. אני קורא לבית הזה למצוא את הדרכים לתמרץ ולתגמל אנשים שמשרתים בצבא ובשירות לאומי. נדמה לי שהקריאה צריכה להקיף את כל הסיעות בבית הזה. תודה רבה.
חברי חברי הכנסת, יש מידה רבה של צביעות בתמיכה במפת השלום שקוראת לטרנספר של רבע מיליון יהודים משטחי יש"ע ובפסילה של טרנספר מקביל של ערבים מתחומי ארץ-ישראל המערבית למקומות אחרים. אם אנחנו רוצים להיות הגונים ולהגיד שמותר לעקור אנשים מביתם, אז זה חייב להיות דו-צדדי. אני מציע להסיר את הצעתו של חבר הכנסת עזמי בשארה מסדר-היום של הכנסת.
אדוני היושב-ראש, חברי חברי הכנסת, האלוף עמוס גלעד מקיים בימים אלו סדרת שיחות עם מוחמד דחלאן. מוחמד דחלאן, האיש שמאחורי פיגוע האוטובוס המזוויע של ילדי כפר-דרום; כן, שני יהודים שנרצחו - להזכיר, כמה ילדים בלי רגליים – להזכיר; כן, אותו מוחמד דחלאן. דחלאן, האיש שמאחורי המפעל לייצור 15 טונות חומצה חנקתית בשנה, המרכיב היסודי והחשוב ב-TNT. ומי שבונה את המפעל הזה הוא ארגון שנקרא "הביטחון המסכל" בעזה, הארגון של מוחמד דחלאן. טוב, החליפו אותו, אבל יש לו עוד מניות יסוד בארגון הזה. במסגרת עשר דקות של הצעה כזאת לסדר-היום אין לנו זמן לדון בכל ה=curriculum vitaeשל האיש ופועלו, אבל מי שרוצה יוכל לפנות ולקבל, יש לי העתק של קיצור תולדות חייו המפוארים של מוחמד דחלאן. ולמה עמוס גלעד נפגש אתו? משום שמוחמד דחלאן הוא האיש שאמור להילחם בטרור, כפי שהפלסטינים מבטיחים לנו, כפי שהאמריקנים מבטיחים לנו. בל נשכח שהמינוי הזה גם זכה לברכה שקטה של ממשלת ישראל. אם היה נאמר אחרת, לפחות אם ישראל היתה אומרת על דחלאן: אנחנו לא מבינים למה הטרוריסט הזה עוד חי – הוא לא היה זוכה למינוי. תזכירו לי מי אמר "למה הטרוריסט הזה עוד חי"? - אריאל שרון, מה לעשות. מכיוון שמוחמד דחלאן הוא האיש שיילחם בטרור, ב"חמאס", ב"ג'יהאד", ב"תנזים", ב"חללי אל-אקצא" וב"ביטחון המסכל" – לא, ב"ביטחון המסכל" הוא לא יילחם, כי זה הארגון שלו, "הביטחון המסכל" זה הארגון שכנראה יילחם בכולם, מכיוון שמוחמד דחלאן הוא זה שיילחם עבורנו בטרור, בלי בג"ץ ובלי "בצלם" הוא יוכל לעשות שם סדר -  צריך לתאם אתו. מה צריך לתאם עם מוחמד דחלאן? עם מוחמד דחלאן צריך לתאם למשל את נסיגת צה"ל מצפון רצועת-עזה. רבותי חברי הכנסת, אדוני היושב-ראש, אפילו במפת הדרכים המובילה לחורבן ישראל כתוב: "ככל שמתקדם היישום הביטחוני הכולל נסוג צה"ל בהדרגה מאזורים כבושים מאז 28 בספטמבר". על מפת הדרכים הזאת כתבה ממשלת ישראל 14 הסתייגויות, ובהסתייגות מס' 12, מתוך ה-14, שצורפה להחלטת הממשלה כתוב: "פריסת צה"ל בקווי ספטמבר 2000 תהיה בכפוף לקיום האמור בפסקה 1". ובפסקה 1 מצהירה ממשלת ישראל, כי בתחילת התהליך, במהלכו וכתנאי להמשכו יישמר שקט. הפלסטינים, כתוב בהסתייגות של ממשלת ישראל, יפרקו את ארגוני הביטחון הקיימים, יקיימו רפורמה ביטחונית שבמהלכה יוקמו ארגונים חדשים שיילחמו בטרור, באלימות ובהסתה. כאן פותחת ממשלת ישראל סוגריים, ובסוגריים היא כותבת מה זו הפסקת ההסתה: "הפסקת ההסתה צריכה להיעשות מייד והרשות הפלסטינית צריכה לחנך לשלום" - סגור סוגריים. חברי הכנסת, כל זה כמובן כבר התרחש, ושקט מוחלט שורר בין התפוצצות רקטת "קסאם" אחת לשנייה, וגם היריות בכביש 6 היו רק הפרעה קצרה ביותר בשקט, ומובן שאי-אפשר להאשים את הרשות הפלסטינית בסירנות שבאו לאחר הצרורות בכביש 6, כי מי שייצרו את רעש הסירנות הללו היו כלי רכב שנשאו עליהם מגן-דוד-אדום – ומגן-דוד-אדום הוא סמל יהודי מובהק, וכנראה הוא ילך וייעשה יותר ויותר מובהק בתקופה הקרובה, ככל שתתקדם מפת הדרכים. חברי הכנסת, הבטיחו לנו לא לחזור על שגיאות אוסלו. הפעם נעמוד על כל קוצו של יוד. אמרו: לא נתעלם יותר מההפרות של הפלסטינים; "ייתנו - יקבלו". והנה לא נתנו כלום. ממשיכים לרצוח, ממשיכים לשפוך דם, וממשלת ישראל שולחת את עמוס גלעד להיפגש עם הטרוריסט הזה, שאפילו ראש הממשלה שלנו לא יודע למה הוא עוד חי, כדי להעביר אליו את השליטה בחייהם של תושבי טווח ה"קסאם". מה צריך דחלאן ללמוד מהשיעור הזה? ייתנו – יקבלו, לא ייתנו – יקבלו יותר מהר. אלא מה? הוא עוד לא מוכן לקבל. למה הוא צריך לקבל עכשיו גם אחריות? אם יירו "קסאם" על ישראל אחרי שהוא קיבל אחריות, אולי יבואו אליו בטענות. אם ה"חמאס" יחתום על הסכם הפוגה, כי "הודנה" זה בטח לא שלום וזה גם לא הפסקת אש, "הודנה" זה הפוגה לצורך התארגנות – אולי "הג'יהאד" ישגר "קסאם", או טלאל מחסין, קצין החבלה הראשי של "הביטחון המסכל", יפוצץ עוד אוטובוס ילדים? איש אחד הלך ברחוב ומכרו לו תכשיר נפלא להסרת כתמים, וגם הדגימו, שפכו צבע על החולצה, ניקו אותו עם תרסיס הפלא, אין כתם ואין בטיח. קנה. הלך הביתה, שפך דיו על שמלת הנשף של אשתו, תרסיס הקסם – ושום דבר. הלכה השמלה. חזר האיש לרחוב, תפס את המוכר ואמר לו: מה זה מסיר הכתמים שלך? אמר לו: זה לא הכתם שלנו. מדינת ישראל עוקרת יישובים, רוצה להעביר את האחריות לחיי אזרחיה לרוצחים מורשים, וכשיימשכו מעשי הרצח יגידו: לא, זה לא הוא, זה לא דחלאן, זה לא אבו-מאזן. את השטח כבר נתנו לדחלאן, את היישובים עקרנו בשביל לשמח את בוש ולחזק את אבו-מאזן, את הפיגוע עשה מחבל רוצח אחר, זה לא הכתם שלנו. חברי הכנסת, יש לי חדשות רעות: הכתם הזה הוא שלנו, והוא לא יוסר מאתנו לעד. חברי הכנסת, משפט לסיום: איך שוב, בעיניים פקוחות, אנחנו הולכים לשחיטה ואפילו לא מחליפים את הססמאות ואת התירוצים הישנים? אני מבקש לקיים דיון במליאה בנושא של אי-עמידתה של ישראל בהסתייגויות שהיא עצמה הגדירה למפת הדרכים. תודה רבה.
אדוני היושב-ראש, חברי חברי הכנסת, חוק השבות הוא החוק שעושה את מדינת ישראל למה שהיא. ביום שיבטלו אותו, או שישנו אותו באופן מהותי, תימחק דמותה הציונית של מדינת ישראל. הקריטריונים של תרומה מיוחדת לחברה, שהנהיג שר הפנים, על מנת לתת אזרחות, הם בעייתיים, וזה בלשון המעטה. מי מגדיר מהי תרומה  מיוחדת? תשאלו את חברי הכנסת שתומכים בתביעת השיבה של הפליטים הערבים. הם חושבים שכל פלסטיני שמקבל אזרחות יש לו תרומה מיוחדת לחברה במדינת ישראל, כי הוא מחליש את אופיה היהודי של החברה ומעצים את אופיה הערבי של החברה, ולפיכך יש בכך תרומה מיוחדת. אני לא בטוח שתמיד נרצה לסמוך על שיקול דעתו של שר הפנים, שיקבע מהי תרומה מיוחדת לחברה. לפיכך, מה שחסר כאן הם קריטריונים ברורים, או ועדה שתהיה מקובלת על רוב חברי הכנסת, והיא זו שתאמץ את ההחלטה. עושה רושם שיש כאן  עניין של אימפולסיביות או גחמה אישית של שר כזה או אחר, שמחליט שמאמן שוערים כזה או אחר תורם  תרומה מיוחדת לחברה במדינת ישראל. נדמה לי שצריך לצייד את הוועדה הזאת גם בקריטריונים כמותיים, כדי שהדבר הזה לא ייהפך להיות פתח גדול, סכר שנפרץ, שדרכו יתחוללו  גם שינויים דמוגרפיים במדינת ישראל. נדמה לי שלא זו כוונת השר כשהוא מעניק את הדברים המיוחדים הללו, ויבוא אחריו מישהו אחר, והסכר עלול להיפרץ. לפיכך גם קריטריונים כמותיים צריכים להצטרף לשיקולים כאן.
אם לשר הפנים יש סמכות להעניק אזרחות, נקבע שיש לו סמכות לעשות את זה ל-50 איש בשנה, שזה לא יהיה פתאום 500,000 איש, מנימוקים של תרומה מיוחדת לחברה.
חבר הכנסת זחאלקה – פספסת את הקטע; אמרתי במפורש, שברור לי שיש חברי כנסת ערבים שהיו רואים בתביעת השיבה שינוי דמותה ותרומה מיוחדת לדמותה של מדינת ישראל, ואסור שזו תהיה הכוונה.
לא הבנתי, אבל לא נורא. הערה נוספת בנושא התרומה הכספית המיוחדת; גם בזה יש הרבה מאוד טעם לפגם, שאם מישהו משקיע מיליון דולר, הוא יכול לקנות אזרחות. כולנו רוצים למשוך השקעות ולמשוך תרומות למדינת ישראל, אך נדמה לי שיש פה איזו צרימה יותר מאשר מוסרית, בזה שאדם יכול לקנות אזרחות בכסף. יש חמש מדינות בעולם – קנדה, אוסטרליה, ניו-זילנד, ארצות-הברית ואנגליה – שיש להן קריטריונים של השקעה כמפתח לרכישת אזרחות, אבל גם הן לא מתנות חד-ערכית את קבלת האזרחות בתרומה. צריך להיזהר מאוד בדבר הזה.
אבל חשבנו שאנחנו מדינה עצמאית, ושגירשנו אותם מאיזו סיבה. הערה אחת לחברי בש"ס, שכבר יצאו. דומני שהעניין הזה, לפחות, הוא סערה גדולה שאינה במקומה. נדמה לי שפה הם עשו לשר את היום, כי הם הביאו לו כותרות, ולא לזה הם התכוונו. אם יש כותרת "אברהם פורז ממשיך לעורר סערות בתפקיד שר הפנים", נדמה לי שהם שיחקו לידיו. תודה רבה.
אדוני היושב-ראש, חברי חברי הכנסת, לפני יומיים דיווח התפרסם בעיתון על תשעה קציני מילואים, שלפני כמה חודשים זכינו לשמוע עליהם כי הם סרבני שירות ביש"ע, ועתה הם העתיקו את כתובתם וגרים בסן-פרנסיסקו, ומשם הם מאשימים את ישראל בביצוע פשעי מלחמה. נדמה לי שאין ביטוי יאה יותר לתופעה הזאת מאשר: יש להם ארץ אחרת. תודה רבה.
אדוני היושב-ראש, כבוד השר, יש לי חוב קטן לגבי ה"פברי". זו מחלה מאוד נדירה, גנטית, ונדמה לי שמתוך העיסוק בשאלה הזאת אנחנו יכולים ללמוד איך לא נכון לעבוד. יושבת ועדה, שמתייעצת עם 400 מומחים שונים בשאלה אילו תרופות להכניס לסל ואילו תרופות אין להכניס לסל. היא משקללת את היקף התחלואה, את חומרתה, את הגיל שבו המחלה פוגעת, את היעילות של התרופות. אחר כך, באופן מזדמן לחלוטין, מגיעים אנשים חולים, או תועמלנים, כל אחד עם כאב הבטן או האינטרס הפרטי שלו, ומגלגלים לוועדת העבודה, הרווחה והבריאות, או לחברי כנסת, איזו שאלה, ופתאום הכנסת נדרשת לעסוק בדברים שוועדה מקצועית עובדת עליהם מאות ואולי אלפי שעות. אם יש לנו עדות לכך שיש פה ניסיון זדוני להטות דברים שלא כהלכה – זה משהו אחר. אבל אי-אפשר להסב תשומת לב למשהו שהוא נדיר שבנדיר שבנדיר, ועכשיו להכניס אותו לסל דרך שאלה אקראית. מה שנכון, והצענו זאת כמה פעמים, זה שתהיה לוועדת הסל, או לשר עצמו, איזו קופה קטנה לחריגי סל, לאותם מחלות או מצבים נדירים, כדי שיוכלו לפתור בעיות, וכדי שלא בדרך של חקיקה תוכנס לסל הבריאות השנה איזו תרופה למחלה נדירה. אבל אעבור לשאלות. זו שעת שאלות ולא הרצאות. יש במערכת הבריאות כפילויות אדירות. יש מאות חדרי ניתוח אמבולטוריים בקופות-החולים, מאות חדרי ניתוח אמבולטוריים בבתי-חולים, מעבדות, ויש עוד הרבה מקבילות. להערכתי, יש מיליארדים של שקלים בתוך המערכת, שיכולים להיחסך אם תיכפה פעולה משותפת על קופות-חולים ובתי-חולים באיחוד השימוש בתשתיות. זה מאוד לא פופולרי, אבל הכסף קיים, ונדמה לי שזה דבר שראוי לגעת בו. שאלה שנייה – ועדה שמינה שר הבריאות עסקה בתיקונים לחוק האנטומיה והפתולוגיה. זו ועדה בראשותו של פרופסור אברהם שטיינברג. הוועדה הניחה את המלצותיה, לדעתי, לפני למעלה משנה. לא ראיתי עד היום הצעת חוק לתיקון חוק האנטומיה והפתולוגיה, ואנחנו עסקנו כאן בשאלות תרומות איברים. בין השאר יכולה להיות תרומה משמעותית גם לתחום תרומות איברים, לפחות, אם באמת יאומצו התיקונים שהוועדה הזאת המליצה עליהם. אבל ברור לי לגמרי שאם זה יעלה כהצעת חוק פרטית שלי, זה יעבור מסלול מכשולים הרבה יותר ארוך מאשר אם הממשלה תגיש זאת. אני מציע שידחפו את הצעת החוק. היא מוכנה, היא מקיפה, היא כמעט מהפכנית בדברים האלה. אני רוצה לבשר לך ולהמוני בית ישראל, שיש לנו היום בכנסת 60 כליות ו-30 כבדים, כתרומה מכרטיסי "אדי", שהחתמנו בשבוע האחרון בכנסת. אני מקווה שנצליח להפוך את הכנסת לדוגמה אישית בתחום הזה. שאלה אחרונה -  האם משרד הבריאות מתכוון להחזיר את החיסון נגד אבעבועות שחורות כחיסון רוטיני בלידה ואחר כך בגיוס במדינת ישראל?
כשבאים להצעות אי-אמון -  - -
כשיש הצעות אי-אמון אפשר לעשות זאת ולאסוף יותר חתימות.
אדוני היושב-ראש, חברי חברי הכנסת, אני ממש לא מבין למה אתם מודאגים. מדינה שיש לה כל כך הרבה מים כמו ישראל, לא צריכה להיות מודאגת מפה ושם איזה זיהום קל במי שתייה או בעיה כזאת. הלוא יש לנו כמויות מים אדירות, ממש בלתי מוגבלות. מדינת ישראל, מכיוון שיש לה עודפי מים כאלה, הולכת לוותר על מקורות המים העיקריים שלה בגולן, בגב ההר - באקוויפר ההר - כשהיא מחלקת אותם תוך שהיא מסכימה לחזור לגבולות 1967 ולהקים מדינה פלסטינית על האקוויפר ההוא, כשהיא מוודאת שיוזרמו שפכים לתוכו. אבל יש לנו כמויות מים כל כך גדולות שזה בוודאי לא מדאיג אף אחד. אנחנו כל כך עשירים במים, שאנחנו מחלקים 100 מיליון קוב לשנה לירדן בהסכמי השלום אתם; על המים של הווזאני כבר ויתרנו. בהתחלה אומנם הבטיחו לנו שזה רק לצורכי שאיבה כפרית אזורית, עכשיו גם התבשרנו ששואבים את המים מהווזאני לצרכים עירוניים בדרום-לבנון, אבל זה באמת קטן עלינו, כי ירד גשם השנה. לאחרונה אומנם התבשרנו שאת מי העיון גזלו, ואחרי שהחזירו אותם הם החזירו עם ביוב. זה כנראה לא ממש מזיז לנו, כי כל האמזונס עומד לרשותנו. לכן אני חושב שכל ההצעה ממש לא במקום. יש מספיק מים, הם כנראה גם בסדר, אחרת לא היינו מחלקים אותם לאחרים.
מדינת ישראל תהיה מחויבת למאבק רצוף על שמירת איכות מי השתייה. שר הפנים נקרא לתקן תקנות המחייבות את הרשויות המקומיות ליידע את התושבים בתחומם לגבי איכות מי השתייה בתחום הרשות, על מנת למנוע מפגעים וסיכונים בריאותיים. מדינת ישראל תשקיע משאבים  לאומיים בהתפלת מים ובטיהור מי שופכין לרמה ולאיכות ראויים. מדינת ישראל תוודא בכל הסכם, כי הרשות הפלסטינית מתקינה על חשבונה מתקני טיהור כאלו, ואם לא יוקצו משאבי הרשות לצורך זה, תקזז מדינת ישראל עלויות אלו מהחזרי המס לרשות.
אם הרשות לא תשתף פעולה עם ישראל בתחום הטיפול בשפכים - - -
מדינת ישראל לא תקצה תוספת מכסות מים לרשות אם הרשות לא תשתף פעולה עם ישראל בתחום הטיפול בשפכים.
אדוני היושב-ראש, חברי חברי הכנסת, ביום שבו ראש ממשלת ישראל נפגש עם אבו-מאזן, חשבתי שראוי לקרוא באוזניכם את הדברים הבאים: אין רשות לשום יהודי לוותר על זכות העם היהודי בארץ. אין זו סמכותו של שום יהודי, אין זו סמכותו של שום גוף יהודי, אין זה אפילו מסמכותו של העם היהודי כולו החי  אתנו היום, לוותר על איזה חלק שהוא בארץ. זוהי זכות האומה היהודית לדורותיה, זכות שאינה ניתנת להפקעה בשום תנאי. ואילו גם היו יהודים באיזה שהוא זמן מכריזים על הסתלקותם מזכות זו, אין בכוחם ובסמכותם להפקיע זכות זו מהדורות הבאים. שום ויתור מעין זה אינו מחייב ואינו קושר את העם היהודי. זכותנו על הארץ, על הארץ כולה, קיימת ועומדת כולה, ועד ביצוע הגאולה המלאה והשלמה, לא נזוז מזכותנו ההיסטורית, ובכל זמן ובכל שעה נעמוד על זכותנו זו בכל האמצעים הכשרים והמוסריים אשר בידינו. דוד בן-גוריון, הקונגרס הציוני ה-20.
בשם כל החברים בבית הזה, על כל סיעותיו, אנחנו מבקשים להביע את תנחומינו העמוקים למשפחת קרא. אנחנו אתכם כמו תמיד.
אדוני היושב-ראש, אדוני שר התחבורה, חברי חברי הכנסת, אני מכיר את הנושא מתפקידי הקודם, מעבודתי הקודמת, מחדר המיון, מחדרי הניתוח. הטרגדיות הנוראות: המוות, הפגיעות הקשות ביותר, באמת אינן גזירת שמים, וניתן להילחם בהן. חברי, ד"ר אלי ריכטר וד"ר יעקב אדלר מעמותת "מתונה", הסבו את תשומת לבנו והציגו נתונים משכנעים ביותר לגבי ההצלחה של פריסת רשת מצלמות מהירות באזור מסוים באנגליה. בעזרת השיטה הצליחו לא להפחית את כמות תאונות הדרכים, אלא להקטין ב-50%  את מספר ההרוגים בתאונות, כיוון שהוכח באופן ברור לחלוטין שכמות ההרוגים תלויה במהירות הנסיעה. ניתוחים של מומחי תחבורה הוכיחו, כי פריסתן של 350 מצלמות מהירות כאלה בתחומי ישראל תוכל להקטין באופן משמעותי את מספר ההרוגים בתאונות בארץ. נדמה לי שגם העלויות הכרוכות בדבר לא צריכות להרתיע אותנו. הקנסות שייגבו כתוצאה מהוכחת חריגה מהמהירות יכולים לכסות בתוך שנה את כל העלויות הכרוכות בהתקנת מצלמות אלה. אני בטוח שאיש ביצוע מעולה כמו שר התחבורה יוכל להנהיג במהרה את פריסתן של המצלמות הללו בכל רחבי הארץ. אני מקווה שישראל תהווה דוגמה לעולם כולו כיצד אפשר להקטין את מספר ההרוגים בתאונות דרכים בקנה מידה לאומי, ולא רק באזור מסוים. תודה  רבה.
השר עזרא, באותו תחקיר של ה-BBC הואשמה ישראל במה שלהבנתי הוא עלילת דם פשוטה, בשימוש בנשק כימי כנגד ערבים ביהודה, בשומרון ובעזה. מה מתכוונת ישראל לעשות בקשר לעלילת הדם הזאת?
פורסם כי שר התשתיות דרש להכין תוכנית לקליטתם העתידית של פליטי יש"ע בדרום הארץ ובצפונה. אני מבקש לשאול: האם הפרסום נכון?
אני מבקש לשאול את השר פריצקי, האם במקביל לתכנון הטרנספר ליהודים הוא גם ביקש לתכנן טרנספר לערבים שהשתלטו על קרקעות הלאום בנגב ובגליל, וזאת כדי להכין מקום, לשיטתו, ליהודים שמגורשים מאדמתם ביש"ע. תודה.
אדוני היושב-ראש, חברי חברי הכנסת, ראש השב"כ, אבי דיכטר, אמר אתמול כי 17,000 אנשי ביטחון חמושים סרים למרותם של דחלאן ואבו-מאזן. מנגד, יש ל"חמאס" ול"ג'יהאד" רק כמה מאות רוצחים, יש כנופיות "חללי אל-אקצא" ועוד צורות של ה"פתח", המונות כמה אלפים. אין כל ספק, אומר ראש השב"כ, כי אבו-מאזן ודחלאן יכולים להכריע לחלוטין את ה"חמאס" ו"הג'יהאד". גם הטיעון שדחלאן ואבו-מאזן לא רוצים לגרום למלחמת אחים ולכן לא יילחמו בהם, הוכח כטיעון שקרי. ה"חמאס" ו"הג'יהאד" יודעים היטב, אומר אבי דיכטר, כי אין להם כל סיכוי בהתמודדות, ולכן הם עצמם יימנעו מעימות. לכן, חברי הכנסת, כשאבו-מאזן לא מפרק את ה"חמאס", זה לא כי הוא לא יכול, זה כי הוא לא רוצה. הוא לא רוצה להחרים בכוח נשק מ"הג'יהאד", הוא לא רוצה להחריב מנהרות להברחת אמל"ח, הוא לא רוצה להפסיק את תעשיית הנשק שמנהלים אנשיו שלו, הוא לא רוצה ואינו מתכוון לשים בכלא מבוקשים על פעולות רצח וחבלה. למה ירצה? למה הוא צריך להתאמץ אם הוא מקבל חינם אין-מאמץ מדינה, מיליארד דולר, שחרור מאות מחבלים בשבוע הבא? זה, מבחינתו, חלק מתוכנית השלבים. הפעם - לא תוכנית אורכית, שלב אחרי שלב, אלא תוכנית שלבים מקבילה, רוחבית. הוא יקבל מה שאפשר מממשלת ישראל, והם, ארגוני הרצח, ימשיכו במקביל בטרור, בהתארגנות שקטה, בצבירת אמצעי חבלה ורצח, בלי לחץ ישראלי, בלי חיסולים. תוכנית שלבים אופקית להשמדת ישראל. חברי חברי הכנסת, אפילו במפת הדרכים לחורבן ישראל כתוב: "פירוק ארגוני הטרור הוא תנאי להמשך התהליך". ממשלת ישראל קיבלה, לאסוננו, את צעדי מפת הדרכים, אבל רשמה 14 הסתייגויות מפורשות, והן חלק מהחלטת הממשלה. כתוב שם: "שקט מוחלט". הפסקה מוחלטת של הטרור היא תנאי להמשך התהליך. בזמן שראש הממשלה לחץ את ידו של אבו-מאזן התרחשו פיגועים לאורך גדר ההפרדה. איננו מתכוונים אפילו לרגע לעמוד בתנאים שהכתבנו בעצמנו, ואנחנו ממשיכים לדהור לכיוון מפת הדרכים. אני קורא לממשלת ישראל לקבוע ולפרסם ברבים פרמטרים ברורים: כמה כלי נשק קיימים היום בידי כל ארגוני הרצח, ובתוך כמה ימים אנחנו דורשים את מסירתם לידי האמריקנים והשמדתם. אני דורש כי ממשלת ישראל תפרסם את רשימת המבוקשים, אלה שאנחנו דורשים את מעצרם ואת העמדתם לדין. אני מבקש כי ממשלת ישראל תפרסם דוח מעקב מדי שבוע - כמה מהם אכן נעצרו על-ידי הרשות שואפת השלום הפלסטינית. אני דורש כי ממשלת ישראל תפרסם את רשימת המתקנים לייצור רקטות, חומרי נפץ, אר.פי.ג'י. ברצועת-עזה, שעברה לאחריותו של אבו-מאזן, ואם אכן נעשה משהו כדי להשמיד ולהרוס את מתקני התשתית הללו.
מה שאנחנו מבקשים מממשלת ישראל זה להיות רצינית ולעמוד בהחלטותיה שלה. אתמול, בזמן נאומו של ראש הממשלה, חייכו אנשי השמאל בבית הזה מאוזן לאוזן ואמרו - שרון הצטרף  ל"שלום עכשיו". מה שאנחנו מבקשים מראש הממשלה הוא לעמוד בהחלטות הממשלה שלו, לעמוד על ביצוע התנאים הכלולים במפת הדרכים, ולא להתעלם מהם. תודה רבה.
אתה לא יכול, הוא לא חבר הכנסת.
אדוני היושב-ראש, כבוד השר, חברי חברי הכנסת, אני תומך בהצעת החוק כפי שהובאה. אני חושב שראוי שמי  שהיה בעל קרקע והפקיעו אותה ממנו כדי לבנות, יקבל פיצויים. אבל, מדינת ישראל - יש לה יחס מוזר מאוד לקרקעות. מה שנחשב בהרבה מאוד מדינות, הרבה יותר גדולות מישראל, למשאב הלאומי היקר ביותר - שלא מוותרים אפילו על גרגר חול ממנו, אם להתייחס לניסוח המצרי, או לא מוותרים על אי סלעים שרחוק אלפי מילין ימיים, אם להתייחס להגדרה הבריטית לגבי פוקלנד - מקובל בארץ לוותר לגמרי גם על לב הארץ, בלי לפקפק ובלי להסס. מדינת ישראל לא מונעת את שוד הקרקעות האדיר על-ידי ערבים בגליל ובנגב; מדינת ישראל מנסה לעקוף פסיקות בג"ץ, שאומרות שאין להתיר ליישובים חקלאיים שקיבלו קרקע של המדינה לצורכי חקלאות לספסר בהם לצורכי נכסי דלא ניידי, לבנות עליהם קניונים. אבל אולי התמיהה החמורה ביותר בנושאי קרקעות עולה, או עלתה בשבוע שעבר מדבריו של כבוד השופט העליון מישאל חשין, כשדן בנושא פינוי מאחז סמוך לבית-אל. והוא אמר - כשהוא ניסה לשכנע את העותרים למשוך את עתירתם - הוא אמר: פחות משבועיים אתם פה וכבר אתם מעלים זכויות מימי אברהם אבינו. אז יכול להיות שזה קשור באותו נושא שעסקנו בו בשאלת הצעת האי-אמון שעלתה קודם, כלומר הבנת הנקרא. כשאני קורא טקסטים כמו תנ"ך למשל, או מגילת העצמאות, אני מבין מה שכתוב שם - שמדינת ישראל שייכת לנו, על קרקעותיה כולה, וארץ-ישראל שייכת לנו, על קרקעותיה כולה, מימי אברהם אבינו. לפיכך, אני אתמוך בהצעת הממשלה ואני מציע שאכן יפוצו בעלי הקרקע כדין. תודה רבה.
אדוני היושב-ראש, אדוני השר, חברי חברי הכנסת, מדינה צריכה להסדיר את הכנסותיה ממסים, מאגרות, מהיטלים. היא צריכה לעשות את זה בדין, בחוק, בצדק, ולכן אני שמח שהצעת החוק הזאת מועלית. יש בה כדי לתקן עוול מסוים שהיה בחוק במשך שנים. במה דברים אמורים? דברים אמורים במדינה. כי מדינה חייבת להטיל מסים ואגרות ולגבות אותם, ושוב - בחוק, במשפט. היא צריכה לעשות את זה והאזרחים צריכים לשלם את המוטל עליהם גם כשקשה, וגם כשידם אינה משגת בקלות, וגם כאשר יותר קל להתחמק מתשלום, כי הכספים הללו דרושים לתקנת הציבור, לתקנת הכלל, לרווחת הכלל, להגנת הכלל. הדברים אמורים במדינה, ולא בארגון טרור, ולא בקבוצת עבריינים שמטילה את חתתה על אזור וגובה ממנו דמי חסות, כי גם הם, כאילו, באים לגבות מה שלהבנתם מגיע להם, אבל הם עושים את זה בחוזק יד, בלא דין, בלא משפט, והם בבחינת פשע מאורגן, ובתהליך כזה צריך להילחם, ודאי, בכל מה שיש בידינו. ארגון טרור וארגון מאפיה אינם מדינה, ולכן צריך להכריז מלחמה על מה שנראה כמו פשע מאורגן. לצערנו, בנגב יש עיירות שאין נכנסים אליהן, כי כל כניסת משטרה לשם מלווה או נגמרת בקרב יריות, ויש כנופיות שמטילות את חתתן על הנגב, והמשטרה חוששת להתעסק אתן כי שר הפנים איננו אוכף באזור הזה את חוקי הבנייה הבלתי-חוקית - - -
רגע, אני דיברתי אליך? איך אתה יודע שדיברתי אליך? מנין לך שאני עוסק בבדואים?
אה, בנגב, מה אכפת לך מהנגב? הרי אנחנו יודעים מה המצב שם, ואנחנו יודעים, באמת, שיש עיירות בדואיות שהמשטרה חוששת להיכנס אליהן, וכניסה נגמרת בקרב יריות, ויש כנופיות שמטילות את חתתן והן בבחינת פשע מאורגן, והן מטילות דמי חסות, וביטוח הרכב בגלל גנבות רכב בנגב הוא כפול מאשר בתל-אביב. אלה עובדות. אלה מספרים. לצערנו, צריך לאכוף את החוק שם. השר לביטחון פנים צריך לאכוף את החוק שם. אין חילוקי דעות על כך שאנחנו מתנגדים לפשע מאורגן, ואנחנו רוצים אכיפת חוק - - -
אבל השרים שלנו עוסקים, לצערי, לפעמים בתחומים אחרים בנגב, ובמקום לאכוף את חוקי הבנייה בנגב, ואת הסדר הציבורי, שר התשתיות עוסק בנגב בטרנספר של יהודים, וזה פתאום הפך להיות משאת נפשו, כי השר דואג לפליטי יש"ע, ועכשיו הוא מתכנן טרנספר של יהודים לשם. אז אני מציע שבהזדמנות זו שאנו מביאים גאולה לעולם ומתקנים עוול קטן שנעשה בדיני מס הכנסה, שכל אחד יעשה באמת מה שמוטל עליו. ששר התשתיות ידאג לתשתיות, ולא לטרנספר, ושישאיר את הטרנספר לשר התחבורה. תודה רבה.
כבוד השר, ידוע שחלק מתקציב הרשות מממן בוודאי את משכורתו של היושב-ראש ערפאת. נמסר על-ידי גורמי הביטחון בימים האחרונים, שהיושב-ראש ממשיך לעודד פעילות טרור. איך זה עולה בקנה אחד עם מה שאמרת, שיש לנו מנגנון שיודע לפקח שהכספים שאנחנו מעבירים, אפילו שאנחנו יודעים לזהות לאן הולך כל שקל או כל דולר, לא תומך בסופו של דבר בטרור?
הזעיקו אותו למנחה, והוא הסמיך אותי להקשיב בשבילו.
כבוד השר, יכול להיות שחלק מהדברים מוכרים לך גם מתפקידך הקודם כראש העיר ירושלים. בימים האחרונים נחשפה פרשה של זיוף בעלות על קרקעות באזור בית-חנינא. ביקרתי באזור לא מזמן, מדובר באחת מעתודות הקרקע החשובות שיש בירושלים, שמחברת את רמת-שפט עם עטרות לאורך הכביש החדש. חלק מהכביש בבעלות מינהל מקרקעי ישראל, חלקו בבעלות האוניברסיטה העברית, חלקו בבעלות פרטית, ויש עליו בנייה משמעותית, מסיבית, בחודשים האחרונים. מה מתכוון המינהל לעשות כדי לשמר בידי המדינה את עתודת הקרקע החשובה הזאת?
אתה אומר שזה בסדר לעלות על אוטובוס ולפוצץ אותו. אתה מסכים עם הטרור.
אדוני היושב-ראש, רבותי השרים, חברי חברי הכנסת, שר התשתיות מזרז אותנו לתמוך בחוק כדי למנוע בזבוז של 100 מיליון דולר, כי לא היו חברות שהתמודדו במכרז. אני לא מתפלא. אני לא מתפלא, משום שהיה גמגום מאוד משמעותי ביחסה של הממשלה וגם של הממשלה הקודמת לעניין הזה, ונכנסו לכאן שיקולים פוליטיים ולא כלכליים. נדמה לי ששר התשתיות מנסה בעניין הזה למצוא חן בעיני ה"בריטיש גז" וה"פלסטיין גז", שבמקרה הזה זה אותו דבר. עלו לא מעט שאלות של שחיתות בנושא הטיפול במשק הגז הפלסטיני, ונדמה לי שהווילה של דחלאן לא בנויה רק מכסף של מלט, נדמה לי שיש שם גם הרבה כסף של גז. אנחנו נקראים לתמוך פה בעסקת גז שעיקרה עסקי אוויר. אני לא חושב שאנחנו צריכים שלא לתמוך היום בקריאה הזאת, אבל אני קורא לוועדת הכלכלה לבדוק את העניין במיקרוסקופ, משום שהוא נראה לי לא כשר. לפני שבוע הודה כאן השר פריצקי, שהוא הורה לתכנן תשתית לטרנספר של יהודים בשטחי הגליל והנגב, ובמקביל גם אמר לי בקיצור נמרץ, שהוא לא הורה לבדוק שהתשתית אכן קיימת, כלומר שבשטח לא נעשה בינתיים שימוש על-ידי ערבים שהשתלטו עליו. נדמה לי ששר תשתיות שמורה לעשות פעולה בנושא תשתיות שייתכן שאינן קיימות, ממליץ לנו לעשות עסקאות שהן עסקי אוויר, ולכן, גם אם יקרא היום לתמוך בעניין, אני אקרא לוועדת הכלכלה לבדוק במיקרוסקופ את ההמלצות של השר פריצקי. תודה רבה.
אדוני היושב-ראש, חברי חברי הכנסת, אני חושב שהצעת החוק ראויה, ואכן ראוי לתמוך בה. צריך רק להיזהר, כמו בכל חוק העוסק במאגר מידע, שנדע להקפיד על כללים של צנעת הפרט, ושבמאגר המידע הזה לא ייעשה שימוש לרעה בתחומים שאין כוונת החוק שיעסקו בהם. אני מבקש להעיר גם הערה לתחום שעסק בו שר התחבורה לפני כן בדיווחו על תאונות הדרכים. לפני שבוע שמענו על בית-משפט בצפון שדן חייל שנאשם בגנבת פחית בירה וחצי בקבוק משקה ממטבחון של בית-כנסת ל-11 חודשי מאסר על-תנאי, לאחר שהתובע דרש בשבילו חמש שנות מאסר. אני בטוח שאילו דרשנו חמש שנות מאסר על עבירות תנועה שעלולות לגרום למותם של אנשים בדרכים, היינו רואים פחות נפגעים, פחות תאונות ובוודאי פחות הרוגים בכבישים. תודה רבה.
אדוני היושב-ראש, אדוני שר הבריאות, חברי חברי הכנסת, אפתח בדומה לקודמי ואומר שהתיקון הוא תיקון ראוי בחוק נכון וטוב, אלא שחוק ביטוח בריאות ממלכתי סובל מקשיים רבים, ונדמה לי שהתיקון הזה,  אף שהוא ראוי,  לא יציל את מערכת הבריאות מהמשבר הנוכחי שלה. ועדת-נתניהו, שהתמנתה בסוף שנות ה-80, מנתה שלושה סוגי רפורמות הדרושים במערכת הבריאות: מערכת הבריאות בקהילה, מערכת הבריאות של בתי-החולים ומערכת היחסים שבין המיניסטריון ומערכת הבריאות כולה. האוצר הזדרז מאוד, וכבר שמענו על כך, לעקר את הישגי חוק ביטוח בריאות ממלכתי מתוכן, גם על-ידי ביטול המס המקביל וגם על-ידי יצירת מושגים פיקטיביים, כמו מדד הבריאות, שהוא שונה ממדד יוקר המחיה בין השאר בכך שהוא איננו מכיל רכיבי יסוד כמו עלות יום אשפוז, ובכך מנע תגמול בתי-חולים באופן יעיל על הוצאותיהם. האוצר עשה את שלו. מה שעשו המפלגות, מפא"י וההסתדרות לפני כן כששדדו את קופת-החולים לצורכי המפלגות, עשה האוצר אחר כך ולקח כספים שהיו צבועים בעבר לטובת מערכת הבריאות, ועשה בהם שימושים, אולי נכונים, אבל מערכת הבריאות נותרה שדודה. נדמה לי שהפתרון איננו רק על-ידי הזזת הכדור כולו אל המגרש של האוצר. נדמה לי שיש הרבה מאוד כפילויות גם בתוך מערכת הבריאות, ואני מכיר את המערכת הזאת היטב, כי באתי משם. בתי-החולים, או לפחות החלק האמבולטורי שלהם, מתרוקנים  מאנשים, מרופאים, מציוד, מפעילות, בשעות אחר-הצהריים, בשעה שהמערכת המקבילה של קופות-החולים מפעילה מערכות מקבילות בחוסר יעילות מוחלט, כשגם לבתי-החולים וגם לקופות-החולים הפסדים כבדים, והם באים אל הקופה הציבורית לבקש ממנה. נדמה לי שהפתרון טמון ביכולת משברית, כמו עכשיו, ליצור אמנה שבה האוצר יחזיר למערכת הבריאות את המס המקביל, ומערכת הבריאות תתחייב לבטל את הכפילויות שבין מערכת בתי-החולים וקופות-החולים. זאת הצעה קשה. היא תחייב פשרות קשות. היא תחייב גם את ההסתדרות הרפואית בישראל לפשוט לשעה את הכובע של גילדה מקצועית שמגינה אך ורק על העובדים, ולתת היבטים ממלכתיים יותר למערכת הבריאות הזאת. אבל נדמה לי שבלי זה לא נפתור את חוליי מערכת הבריאות. תודה רבה.
אדוני היושב-ראש, אדוני שר הבריאות, חברי חברי הכנסת, יש דברים שצריכים להסתכל עליהם במיקרוסקופ, ומערכת הבריאות היא אחד מהם. גם כשכולנו מסכימים שאין כל ספק בכך שאחד הדברים הפחות חכמים הוא לא לתת חיסונים במערכת כלשהי של רפואה ציבורית משום שהם גם נכונים לבריאותו של אדם, עם ומדינה, וגם נכונים כלכלית, הרי גם בשמות קוד כמעט מקודשים כמו שירותי בריאות לתלמיד יש דברים מיותרים לחלוטין. מי שחושב ש-46 רופאים בשירותי בריאות לתלמיד מסוגלים לבדוק 300,000 תלמידים בשנה, אומר שהם מיותרים לחלוטין. האחיות חשובות שם, החיסונים חיוניים שם, אבל את העבודה שעושים שם 46 רופאים בהחלט יכולים לעשות רופאי הקהילה; הם יודעים לעשות את זה. פה נמצא כסף שיכול להינתן לחיסונים. תודה רבה.
אדוני היושב-ראש, חברי חברי הכנסת, בפתח הישיבה הזאת עסקה הכנסת ב-120 שנות העלייה ובמשבר העלייה. והנה שמענו לאחרונה על 800 איש מצפון-מזרח הודו, בני מנשה, שעלו בעשר שנים לארץ. אף אחד לא רצה אותם, והם אומצו ביישובי השומרון, באפרת ובעוד יישובים. הם מצהירים שהם רוצים להתגייר ועוברים אולפן גיור. הם מוכנים לגור בכל מקום בארץ ולא רק ביהודה ושומרון - שאיזה קיבוץ ירצה אותם. והנה סוף-סוף מצא שר הפנים פתרון לבעיית העלייה והוא אוסר את עלייתם, שמא כל תושבי הודו ירצו להתגייר ולעלות לארץ.
ודאי שלוש דקות כמו של האחרים.
שלוש דקות ממש מדויקות. אדוני היושב-ראש, חברי חברי הכנסת, מקור ביטחוני בכיר מסר לתקשורת לפני יומיים כמה פרטים מרתקים על ההפוגה, על ה"הודנה", ואיך הערבים מנצלים את החופש הגדול. שמענו שה"חמאס" עסוק בייצור 1,000 רקטות "קסאם" משופרות. שמענו שבאזור רפיח פעילות שמונה מנהרות להברחת חומרי נפץ ונשק, וצה"ל נמנע מלפוצץ את המנהרות הללו בגלל ההסכם עם הרשות, כי צריך גם לחזק את אבו-מאזן וצריך גם לתמוך בדחלאן. חברי הכנסת, כולנו התביישנו בשבוע שעבר ולפני שבועיים כשקראנו על מצבם העגום של ילדי ישראל בהבנת הנקרא ובחשבון.  לא יודעים אצלנו חשבון בסיסי. לכן, גם בחופש הגדול הזה, שנקרא "הודנה", צריך לתרגל חשבון. בואו ונתרגל כמה תרגילי חשבון בסיסיים. אם דרך מנהרה אחת אפשר להעביר כל יום 1,000 קילוגרם חומר נפץ, כמה טונות עוברות בשמונה מנהרות בשלושה חודשי "הודנה"? חברי, עוד תרגיל אחד במתמטיקה אלמנטרית: הסטטיסטיקה של השב"כ אומרת, שאחד מכל שני מחבלים ששחררנו ב-30  השנה האחרונות חזר לעסוק בטרור. השאלה היא: כמה מחבלים, בוגרי האקדמיה ב"עופר" או המכללה לטרור מתקדם ב"קציעות", יחזרו לעסוק ברצח, בחטיפה ובטרור, אם נשחרר, נגיד, בשבוע הבא 1,000 מחבלים? חברי הכנסת, התשובה היא לא כמו שאתם חושבים - לא 500, כי כאן זה לא רק מתמטיקה. זו גם הבנת הנקרא. הבנת הנקרא מחייבת אותנו להקשיב היטב למה שמובטח ומוצהר. מובטח כי כולם יחזרו לעסוק בטרור. הרשות הפלסטינית מציבה מחסומי משטרה בעזה ומחרימה כמה כלי נשק מעבריינים, ואצלנו פורצות חגיגות "הודנה" ומבטיחים: הנה, דחלאן נלחם בטרור. אולי סבתא שלו נלחמת בטרור. הוא ודאי לא. גם הוא, גם ראשי ה"חמאס" וגם ראשי "הג'יהאד" הצהירו, כי "לא יפרקו את נשקם של הלוחמים". דחלאן משטה בכולם ואומר שיעלה את מחירי השוק של הנשק האוטומטי, כך שכדאי יהיה לרוצחי ה"חמאס" למכור את נשקם. אם יש אחד בבית הזה שמאמין שכך יפרקו את את ה"חמאס" מנשקו, שיקום. אתמול נרצח ביפו אמיר שמחון, הי"ד, על-ידי מחבל ערבי. לפני ארבעה ימים נחטף נהג המונית אליהו גוראל בידי מחבלים ערבים. אף אחד לא שואל למה לא מנעו דחלאן וחבר הרוצחים שלו, במסגרת ה"הודנה" שלהם, את החטיפה והרצח. אם יצליחו כוחות הביטחון שלנו, עם או בלי שיתוף פעולה של דחלאן, לשחרר את גוראל, כולם ישמחו וכולם יראו בכך ניצחון והוכחה להצלחת ה"הודנה" במקום לכישלונה. עצם החטיפה הלוא הוא המשך הטרור. עצם הרצח אתמול הוא המשך הטרור. אם, חלילה, לא נצליח לשחרר את גוראל, מייד יהיו כל טובי המוחות היצירתיים שיושבים בדרך כלל סביב השולחן הזה עסוקים בכביסת מלים ובהסברים שאלה לא הרוצחים של דחלאן, שאלה רוצחים אחרים לגמרי בכלל, ולכן צריך בדחיפות לשחרר את פלוגות המוות של דחלאן ואת גדודי המוות של "קציעות" כדי לעזור לדחלאן במאבקו נגד מחלקות הטבח ההמוני של ה"חמאס". ורבים מחברי הכנסת היושבים בבית הזה, למגינת לבנו, לאסוננו, תומכים בשחרור המחבלים האלה, שיהפכו סטטיסטית, היסטורית, על-פי כל התקדימים – לרוצחים. למה שדחלאן יילחם בטרור? ראש השב"כ הוכיח כאן במספרים ברורים, כי אין שום בעיה ל-17,000 החמושים של דחלאן לחסל את מספר מאות אנשי "הג'יהאד" וה"חמאס", או לפוצץ את מנהרות הנשק, אבל למה הוא צריך לעשות את זה? הרי הוא רואה שממשלת ישראל אינה עומדת אפילו על הראשונה שבהסתייגויותיה, שכדי לקיים את מפת הדרכים צריך שקט מוחלט. אין לממשלה שום כוונה לעמוד גם בהסתייגות הראשונה, ולכן אין שום תמריץ לדחלאן להילחם בטרור. לו היתה ממשלת ישראל מציבה לו אולטימטום של 24 שעות לחסל את "הג'יהאד" וה"חמאס", אולי היתה לו מוטיבציה לעסוק בזה, אבל אף אחד אפילו לא מבקש ממנו את הדברים האלה. חברי חברי הכנסת, דחלאן בנה וילה חדשה בעזה, או שיפץ וילה חדשה בעזה. אף אחד אצלנו לא שואל מאין לו הכסף. זה, כנראה, לא רק מהקופונים של קרטל המלט או של עסקות הגז, שגם ממשלת ברק שלנו היתה שותפה להן; קרוב לוודאי שהוא גוזר קופונים גם מהנשק העובר במנהרות. ובהזדמנות הזאת שווה לשאול, איך כל ישראלי שעובר במחסום בטאבה למצרים, וחס וחלילה, תופסים אצלו תרמיל אקדח אחד או כדור רובה אחד – יושב שבועיים בכלא בא-טור. מישהו רוצה להגיד לנו שממשלת מצרים לא יודעת שעוברות טונות של חומרי נפץ ושעוברים אלפי כלי נשק דרך המנהרות? – גם הוא, שיקום. מדינת ישראל כותבת בימים הללו את הפרק שלה, המקורי, האוריגינלי, בספרה של ברברה טוכמן "מצעד האיוולת", שבו היא מתארת איך ממשלות ומדינות נוקטות צעדים בניגוד למדיניות הקיומית שלהן. מדינת ישראל מונעת בדברים האלה על-ידי משאלת מוות, משאלת הרס עצמי, שחלילה, תוביל לחורבנה.
אדוני היושב-ראש, חברי חברי הכנסת, יש במערכת הבריאות שני מקורות כספיים שאסור להתעלם מהם - או היו לפחות - האחד, זה המס המקביל, דובר בו רבות. אם נצליח להחזיר לבריאות את 2 מיליארדי השקלים, עשינו הרבה. מנגד, יש במערכת הבריאות כפילויות אדירות. יש מערכות אמבולטוריות בקופות-החולים ובבתי-החולים - מכוני רנטגן, מעבדות, ובתי-החולים שובתים וריקים מאדם אחר-הצהריים. מערכת הבריאות יכולה לחסוך 2 מיליארדי שקל מתוך עצמה, אם תכפה על המערכת הזאת את ההתייעלות ואת איחוד התקורות. אני מציע לחייב את המערכות האלה לשבת ביחד וליצור אמנה בין משרד הבריאות לקופות-החולים ולבתי-החולים עם משרד האוצר. אני מציע שהנושא הזה יידון במליאה.
הוא הסית אותם. הסרט שלו - - -
אם אתה טוען שזו יצירת אמנות, אתה נראה ממש כמו - - - הפנים שלך - - -
גברתי היושבת-ראש, אדוני יושב-ראש הכנסת, חברי חברי הכנסת, לפני כן עוד מלה אחת על הנושא הקודם. מוחמד בכרי, יוצר הסרט, משתתף ערב-ערב - - -
בוגד במדינת ישראל. אזרח שצריך להעמיד אותו לדין על בגידה במדינת ישראל. מוחמד בכרי משתתף ערב-ערב בהצגות בתיאטרון הלאומי "הבימה". אני קורא לאזרחי מדינת ישראל להצביע ברגליים ולהחרים את ההצגות שמוחמד בכרי משתתף בהן, כדי שלא יהיה בתיאטרון הלאומי "הבימה" מקום עבודה למי שמעליל על ישראל עלילות דם.
לנושא שאני רוצה לעסוק בו, ואני מקווה שעכשיו תהיו בשקט - - -
אם אתה טוען ש"ג'נין ג'נין" הוא יצירת אמנות, אתה נראה ממש כמו יצירת האמנות הזאת. כל מה שאתה משבח, השבח חוזר אליך.
באביב 1995, לפני שמונה שנים, אני הייתי רופא בבית-חולים. פלוני, יחיא עיאש, מומחה לחומרי נפץ, נמצא אז בשיא פריחת פעילותו, ואני הייתי עסוק בטיפול בתוצאותיה. באפריל אותה שנה, כשאנחנו אחרי הפיגוע הנורא של בית-ליד, עם 20  חיילים הרוגים, להזכיר לכם, אחרי האוטובוסים בירושלים, חוצה ג'יפ צבאי את הצומת של בית-ליד. כן, אותו צומת בית-ליד של הפיגוע, והג'יפ נוסע לכיוון טול-כרם. הג'יפ שייך למינהל האזרחי, נוסע אחרי "סובארו" לבנה. בדיקה שגרתית בקשר מעלה שמספרי ה"סובארו" מזויפים. החיילים יודעים שבהמשך הדרך, בכניסה הצפונית לקלנסואה, יש מחסום, והם מחכים שהרכב יעצור במחסום. לקראת המחסום מגבירה ה"סובארו" את המהירות, פורצת את המחסום, כמעט דורסת שוטר. השוטרים מנסים לירות, הכול חולף בתוך שניות והג'יפ יוצא למרדף בעקבות הרכב הנמלט. נהג הרכב, החייל אופיר אברהם, מקבל פקודה מסגן לויאן, מפקד הג'יפ, לבצע מרדף. יש התרעות על פעילות של יחיא עיאש בסביבה. הנהג חשוד כמחבל מסוכן. יש התרעה חמה באזור. מנסים לעצור את ה"סובארו", אבל הנהג מגביר מהירות. קוראים לו לעצור והוא דוהר. נתקל בתלולית עפר. שני גברים קופצים מהאוטו, אופיר אברהם ורב"ט שאלתיאל דולקים אחריהם, צועקים "עצור" ויורים באוויר, אחר כך יורים לכיוון הרגליים. אחד מהנמלטים, יוסוף ג'אבר, מגיע לבית משפחת סלאמה, מטפס על חביות ומנסה להיכנס לבית דרך חלון המטבח. אופיר אברהם יורה לעברו שתי יריות, ג'אבר ממשיך ונכנס לבית. אופיר בעקבותיו מטפס על החביות, יורה והורג את ג'אבר. מכאן אני רוצה לסרטט באוזניכם או בעיניכם שני תסריטים אפשריים. השב"כ מזהה את יוסוף ג'אבר כפעיל "חמאס" מסוכן. אופיר אברהם, חייל צנוע, המשרת כנהג במינהל האזרחי, הוא גיבור היום. הרמטכ"ל מעניק לו ציון לשבח על דבקות במשימה תוך כדי סכנת חיים. תסריט שני: השב"כ לא מכיר את ג'אבר, המשטרה דווקא כן. הוא רק עבריין נמלט, אסיר נמלט. אופיר אברהם נעצר לחקירה, בסופה הוא מועמד לדין משמעתי צבאי, נידון להורדה בדרגה מסמל לרב"ט. זה היה לפני שמונה שנים. משפחת ההרוג הלכה לבג"ץ. היועץ המשפטי לממשלה הורה להגיש כתב אישום באשמת הריגה. צה"ל סירב להגן על החייל המשוחרר אופיר, בטענה שהמשפט יתקיים בבית-דין אזרחי. שני התסריטים מציאותיים, חברי חברי הכנסת. לצערנו, השני הוא זה שהתרחש. אנחנו מדינה תוצאתית, אתם יודעים את זה, חברי חברי הכנסת. השאלה מה זה מחבל עם דם על הידיים. מחבל שהטמין מטען של 100 קילו כדי לפוצץ טנק בצומת-נצרים והגשש מצא בבוקר את המטען ופירק אותו בלי נזק לחייל או לרכב, הוא מחבל שנתפס על ניסיון חבלה. אותו מחבל שהטמין מטען של 100 קילו חומר נפץ והגשש לא מצא את המטען ונהרגו חלילה ארבעה חיילים, הוא מחבל עם דם על הידיים. זה כל ההבדל בכוונות של המחבל, האם הגשש מצא את המטען בעוד מועד או לא. אנחנו דנים אנשים, לצערנו, לפי התוצאות ולא לפי הכוונות. אם ג'אבר היה חבר "חמאס", אופיר אברהם היה מקבל צל"ש. ג'אבר רק עבריין נמלט - אופיר אברהם עומד לדין על הריגה. המדינה מעמידה לדין חייל שמילא פקודה חוקית בעליל. זה כשלעצמו רע. זה עלול לגרום לחיילים שמקבלים פקודה לסכן את חייהם ולצאת למרדף, לחשוב פעמיים. אבל הבעיה האמיתית, החשש האמיתי להפקרת חיילים, העוול האמיתי טמון בהחלטת הפרקליטות הצבאית שלא להגן על אופיר אברהם, והנימוק, שהוא תמוה מכול, שהדיון אינו מתקיים בבית-דין צבאי. אופיר היה חייל. הוא ביצע פקודה. בית-המשפט צריך להחליט אם הוא הצטיין במילוי תפקידו או חרג מהפקודות. אבל הוא היה חייל. הוא ביצע משימה כחייל, ופרקליט צבאי במדים צריך להגן עליו. לא צריך לשלוח אותו ואת משפחתו לחזר על הפתחים כדי למצוא כסף להגנה, גם לא לשלוח אותו לסניגוריה הציבורית כנזקק. הוא נשלח מטעם המדינה והמדינה חייבת להגן על שליחיה. גם סוכן מוסד שטועה בזיהוי והורג את האיש הלא-נכון, מקבל הגנה של מיטב הפרקליטים שמדינת ישראל שולחת. כשהוגש נגדי בג"ץ, כשכבר הייתי אזרח, אחרי שהייתי קצין רפואה ראשי, בעוון משהו שלכאורה עשיתי כשהייתי קצין רפואה ראשי, דרשתי שהפרקליטות הצבאית תייצג אותי בבית-המשפט, וכך היה, והבג"ץ הוסר מסדר-היום. לגופו של עניין, אני שמח לשמוע שפרקליט צבאי ייצג את החיילים שמתייצבים כמשיבים בבג"ץ "ג'נין ג'נין", ואני מקווה שכך תהיה גם תשובת הממשלה, שפרקליט צבאי במדים יגן על אופיר אברהם. תודה רבה. היו"ר משה כחלון: תודה רבה. אדוני סגן שר הביטחון, חבר הכנסת זאב בוים, בבקשה.
אדוני היושב-ראש, אדוני השר, חברי חברי הכנסת, שנים התרגלנו לערוץ הראשון, לחד-צדדיות הפוליטית שלו, והוא היה בלעדי. אני עוד זוכר את ההבטחות שנלוו להקמת הערוץ השני. אמרו שתהיה תחרות, יהיה ביטוי ליצירה הישראלית, נקבל שיקוף טוב יותר של הלכי הרוח בחברה הישראלית - וקיבלנו עוד ערוץ שמאלני, נוסף על הערוץ הראשון, הממלכתי. ההבטחות שנלוו להקמת ערוץ-10 היו דומות, וקיבלנו משהו די דומה, ברייטינג יותר נמוך ובהפסדים יותר גדולים. אם הערוצים הללו היו משקפים באמת את השקפות העם, את נטיותיו החברתיות והפוליטיות, מילא. אבל למה שאנחנו ניחלץ לעזרת תקשורת שגם יוצריה מעידים עליה שהיא מורכבת ברובה מאנשים שבאים מהשקפת עולם שמאלנית? רשתות התקשורת הללו משרתות, בין השאר, נושא שדיברנו עליו הערב, את רדיפת ההתיישבות, המפעל הציוני היחיד שמבטיח את אחיזתנו בארץ. כמה פעמים ראינו בערוץ-1, בערוץ-2 או בערוץ-10 יישובים פורחים ביהודה ובשומרון? בדרך כלל מראים לנו גבעה חשופה ושני קרוונים ותימהוני מזוקן וחמוש, שקל לכולם לשנוא. כשהם מצלמים בגבעה-26 ליד חברון, הם לא ירחיבו טיפה את זווית העדשה, כדי שהעדשה תקלוט גם את הבתים הערביים הלא-חוקיים שנבנים בסמוך לאותה חלקה, וכשבאים להרוס את גבעה-26 - אף אחד לא בא להרוס אותם. למה שמישהו מאתנו, שסובל מההטיה הפוליטית הבוטה הזאת בערוצי התקשורת, יתמוך בערוצים הכושלים וינסה לעודד את המשך קיומם?
אדוני היושב-ראש, חברי חברי הכנסת, ב-3 ביולי פורסם ב"ג'רוזלם פוסט", כי המשורר האמריקני אמירי ברקה הוזמן על-ידי הקרן לירושלים להשתתף בפסטיבל המשוררים בסתיו הקרוב. אמירי ברקה הוא משורר רב השראה, שהתפרסם בין השאר בשירו הידוע "מישהו פוצץ את אמריקה". השיר הזה מספר כי ישראל היתה מעורבת במתקפת הטרור של 11 בספטמבר ומצהיר שלישראל היתה ידיעה מוקדמת על ההתקפה, וכך הזהירה 4,000 יהודים וישראלים שעבדו בבנייני התאומים. מי שהזמין את ברקה היה המשורר נתן זך, המנהל הישראלי של פסטיבל המשוררים הבין-לאומי מטעם הקרן לירושלים ו"משכנות שאננים". חברי הכנסת, אני מבקש בשמי ובשם תושבי ירושלים להביע התנצלות עמוקה בפני כל תושבי חלם שזכו להיות מושמצים על טיפשותם. הקרן לירושלים לקחה מכם את הבכורה.
חבר הכנסת רמון, הגדר עוצרת אותם או האוגדה?
אדוני היושב-ראש, חברי חברי הכנסת, מהדברים היותר-משונים – הגדר הזאת, וחילופי התפקידים ביחס אליה. מי שהביא עלינו את כנופיית הטרור במסגרת הסכמי אוסלו ונתן להם רובים מתוך השראה עילאית כי כך נלחמים בטרור - -
- -  תובע עתה 10 מיליארדי שקל להשלים מהר מאוד גדר שתגן עלינו מפניהם, ובאותו זמן גם מטיף מוסר לשר התיירות על ההשקעה של מיליון שקל שתציל את האמהות החד-הוריות.  מי שהתנגד לגדר כי היא תהווה גבול מדיני, שוכב עתה על הגדר, כי היא אלקטורלית. מי שתמך בגדר כי עלולה להיות – או קיווה שתהיה – עובדה מדינית, מתנגד לה עכשיו, כי הוא חושש שהיא תהיה עובדה מדינית, אבל להבנתו, עובדה מדינית קצת אחרת. כל מי שרוצה גדר מוכר לכם את האב-טיפוס של הגדר בעזה, מתעלם מכך שהפיגועים בעזה נמנעים הודות לאוגדה שלמה של חיילים, יודע שאין לנו יכולת להשקיע ביהודה ושומרון חייל פר מטר גדר, כמו ברצועת-עזה, אבל בציניות מוחלטת – כדרכם של פוליטיקאים רבים שחייבים להבטיח הבטחות, גם כשהם יודעים שאין להן שום סיכוי – מבטיח שהגדר תספק לנו ביטחון - -
- -  מבטיח לספק לנו ביטחון ושותל בהבטחה הזאת גם את התירוצים למה לא יהיה ביטחון. במקום לומר את האמת, שהפיגועים ייפסקו רק אם נשבור את כוחו של האויב, מבטיחים לכם שאם נבנה גדר יהיה שקט.
צודקים חברי הכנסת הערבים, אי-אפשר לנצח טרור עם גדר. צודקים חברי הכנסת הערבים, תומכי הגדר מתייחסים אליהם כמו אל כלבים. פשוט לא ייאמן, אין לנו כסף לאמהות חד-הוריות, אין לנו כסף לבתי-חולים, אין לנו כסף לתקציב הביטחון, אין לנו כסף לחינוך – יש לנו כסף בלי הגבלה לפיל הלבן הזה. באמצע ארץ-ישראל יעמדו לדורות שרידי הגדר הזאת לדיראון עולם, וראוי שנחוקק חוק שכל קילומטר גדר, על המיליונים הקבורים בו באדמה וזרוקים בו לאשפה, ייקרא בשלט גדול על שם אחד מתומכי המפעל המיותר והמזיק הזה, ואני מציע שמקום טוב שרואים אותו מכל מקום יקבלו חברי הכנסת רמון ואיציק. אני בעד אחריות אישית.
אני תמה מאוד על חברי איוב קרא שלא שמע חדשות החורף הזה ולא יודע שמיליוני דגים מהבריכות בעמק-הירדן נסחפו לים-המלח, ומדינת ישראל לא תיתן לאלפי הדייגים הפיראטיים לעשות הון ולא במשפט, בלי לשלם לפחות את האגרה. אני מציע שגם אם יבוטלו כל האגרות, לפחות אגרת הדיג בים-המלח תישאר, כדי שיהיה לפחות דבר אחד משעשע במדינת ישראל.
לפני כחודש התקיים כנס הפורום הישראלי למדיניות קרקעית, שארגנה קרן הקיימת, ושם נדונו בהרחבה השאלות האלה. בכנס היה די ברור שמדובר במלחמה בין שני עמים על ארץ אחת. אם תותר לי שאלה אישית, כבוד השר, האם החלטת במי אתה תומך במאבק הזה?
אדוני היושב-ראש, חברי חברי הכנסת, כשבאו הפליטים הראשונים מאירופה להנהלת הסוכנות היהודית בארץ-ישראל - 1943, כמדומני - וסיפרו מה קורה באירופה, השתררה דממת מוות סביב השולחן, וראשי הסוכנות היהודית, שהחווירו, מלמלו:  "לא ידענו, לא ידענו". וקם אחד, שלמה זלמן רובשוב - לימים נשיא מדינת ישראל - ודפק על השולחן וצעק: "מי הרשה לנו לא לדעת?" קו ישר עובר משתיקת הסוכנות היהודית בארץ-ישראל בימי ההשמדה להתעלמות בממשלת ישראל מגורל אחינו בארגנטינה; התעלמות מהגורל המשותף, התחשבנויות קטנות - מה כדאי לעשות, אז לא היה כדאי להרגיז את בריטניה, אחר כך לא היה כדאי להרגיז את ממשלת ארגנטינה, כדי שלא לפגוע ביחסים אתה או בעסקות הנשק שלנו אתה - התחשבנויות של פקידונים, במקום ראייה ממלכתית של קברניטים האחראים לגורל משותף. גם היום, חברי חברי הכנסת, שיקולים קטנים מונעים ממדינת ישראל להגן על חיי היהודים בעולם ועל כבודם ולהילחם מלחמת חורמה באנטישמיות, גם כשהיא מרימה ראש בבריטניה, ולהחרים את השוקולד הבלגי, כי בלגיה מקיימת בריש גלי תעמולת שטנה אנטי-ישראלית ואנטי-יהודית, ולהוקיע את צרפת על חילול בתי-עלמין ובתי-כנסת, כדי שתדע כל מדינה בעולם כי גורל אחד לנו, ומדינת ישראל היא מדינתו של העם היהודי, והיא תילחם עבור כל יהודי בעולם. וגם עם ממשלת ארצות-הברית הגיעה העת לדבר משפטים, ולא לרוץ אליהם השכם וערב כדי לקבל תכתיבים מהם על גורל חיינו בארץ הזאת, וצריך לסרב גם לקבל את פני הנציב העליון קרצר עד אשר ישוחרר פולארד; ליצור משבר נוראי, לא לקבל כסף, לא לקבל תמיכה אחרת, לספוג גינויים, להיות מוכנים לחיות בצרה אמיתית עד אשר ישוחרר פולארד, כדי שידע כל העולם כי ישראל ערבים זה לזה - בייחוד כאשר שליח ציבור יצא מאתנו. גם אם יצא כמרגל ואנו ערבים לגורלו, גם במחיר כבד עבורנו. אנו מצפים מכל יהודי בעולם להזדעק לעזרתנו ולהציל אותנו, אם, חלילה, יהיה קיומנו בסכנה. זכאים יהודי כל העולם לדעת כי מדינת ישראל תיחלץ לעזרתם כשהם בסכנה, וראוי שנלמד מהחרפה הזאת, של מה שהיה בארגנטינה, שתהיה החרפה הזאת הפעם האחרונה שמדינת ישראל הפקירה יהודים. אני מצטרף להצעתו של חבר הכנסת שריד לדרוש את הסגרתם של כל אלה שיש בידינו עדויות על פשעים שביצעו כנגד יהודים בארגנטינה.
אדוני היושב-ראש, חברי השרים, חברי חברי הכנסת, אני ער להיענות הנמוכה שיש בקרב אזרחי ישראל לעסוק במקצועות מסוימים. סיעוד הוא מהבולטים שבהם, אבל גם בבניין וגם בחקלאות אין איזו התלהבות גדולה למלא את שורות העובדים, שלפעמים הן ריקות. ובצר לחולים ולקבלנים ולחקלאים, הבאנו כמעט 300,000 עובדים זרים מורשים, ומי יודע עוד כמה לא חוקיים. ולנו יש בשעה הזאת כמעט 250,000 מובטלים. הנה באה הצעת החוק הזאת להאריך את תוקף אשרת השהייה של העובדים הזרים מעבר למה שמותר היום, ולפעמים עד לשבע שנים וחצי. במקרים מסוימים, כמו בסיעוד, שבהם עזיבתו של המטפל הזר עלולה לפגוע בחולה, שתלוי בו גופנית ורגשית, יש נימוק כבד-משקל, ולכן החוק מציע לתת אישור לפרק זמן נוסף. חברי חברי הכנסת, זקנה אחת באה לרבי וביקשה ממנו שיברך אותה באריכות ימים. אמר לה: שתחיי עד 120. אמרה לו: אולי אפשר עוד שבועיים? אמר לה: למה לך עוד שבועיים? אמרה לו: בשביל שזה לא יהיה פתאום. אנחנו מחליטים שהזקן הזה ימות בפרק הזמן שעד שבע שנים וחצי. ואם העובד הזר יעזוב אותו כעבור שבע שנים וחצי - זה יקטין את הטראומה? הלוא ככל שאנו מאריכים את פרק הזמן שהוא מטפל בו, התלות גדלה, אלא אם אנחנו מניחים באמת, שככל שפרק הזמן יהיה ארוך יותר, הסיכוי הוא שהאיש ימות.
אולי, אבל נדמה לי שהבעיה של ניתוק מהחולה לא תפתור את העובדה שבארץ אנשים לא נוטים כל כך לעבוד במקצועות מסוימים, בשעה שהאבטלה כל כך קשה. אני חושש שההארכה הנוספת ששר הפנים מבקש תהווה פתח ליצירת מעמד הולך וגדל והולך וגדל של עובדים זרים, שבסופו של דבר יקבלו אזרחות בארץ. נדמה לי שדפוסי ההתנהגות של שר הפנים בעת האחרונה מעידים על היד הקלה במתן אזרחות לזרים בארץ-לישראל, וראוי להזכיר שזאת מדינתנו של העם היהודי. אין תחליף קל לעבודה עברית, חברי חברי הכנסת, ואין תחליף קל להעסקת מובטלים, ובדיוק כשהאבטלה משתוללת והמשבר הכלכלי מעמיק והגזירות קשות, אני מציע שלא נוסיף לכך תפיסה של מקומות עבודה נוספים על-ידי עובדים זרים שאנו מאריכים את משך שהייתם בארץ.
גברתי היושבת-ראש, רבותי השרים, חברי חברי הכנסת, לכאורה - חוק נפלא, הגיוני, סותם פרצה, שיוכל לשים סוף למצב האבסורדי שבו גורמים כמו, נגיד, התנועה האסלאמית, אוספים כספים ומזרימים אותם, נגיד, לאגודות צדקה שקשורות ל"חמאס", ואלו, במסגרת ה"דעווה" עוזרים למשפחות רוצחים מתאבדים וסתם מחבלים שנתפסו ומבלים בבית-הסוהר. אבל נדמה לי, חברי הכנסת, שהחוק מיותר. החוק הזה מיותר משתי סיבות, אולי שתיהן מפתיעות. אכן, יש משבר מימון נורא בצינורות הסיוע למשפחות מחבלים רוצחים מאז נפילת משטרו של סדאם חוסיין, מי שתרם 20,000 דולר לכל משפחה של מחבל רוצח, ועכשיו עסוק בהימלטות על נפשו שלו, כדי שלא לגמור כמו שני בניו יקיריו. והנה, נפתח פתח מימון חדש למשפחות השהידים, נמצא להם שנורר נפלא, שמגייס עבורם כסף, והוא, לדעתי, מחוץ להשגתו של החוק שמציע שר המשפטים. אבו-מאזן, בריאיון מדהים ל"וושינגטון פוסט", פונה אל הקהילה הבין-לאומית ואומר: רבותי, משפחות השהידים בצרות. נסתם להם מקור המימון מעירק, אנו קוראים לקהילה הבין-לאומית לגייס להם כסף. אז מי שהופתע באמת לא ידע מי זה אבו-מאזן, ומי שהופתע וחשב שאבו-מאזן מתנגד לטרור ועכשיו מתפלא איך הוא מגייס כסך למען משפחות הרוצחים - זו לא העוזרת הסוציאלית שבנפשו של אבו-מאזן התעוררה למראה סבל המשפחות. זה אותו איש ששנים רבות עמד בראש ההנהלה של ה"פתח", על מנגנוני הרצח שלו, שהתעורר - לא עובדת סוציאלית, אלא ועד העובדים של ה"פתח" התעורר, והוא מגייס כספים עבורם, והוא מחוץ לתחולת החוק שמציעה ממשלת ישראל. והמקור השני שבאמת מייתר את הצעת החוק לאיסור מימון הטרור הוא ממשלת ישראל עצמה. אם אבו-מאזן מטפל במשפחות השהידים, באה ממשלת ישראל לטפל במשפחות האסורים. אבל במקום להזרים להם כסף, כי אסור להזרים כסף לטרור, היא משחררת מאות מחבלים חזרה למעגלי העבודה, למעגלי הטרור, למעגלי ייצור ה"קסאם", למעגלי ה"דעווה". מה רוצה ממשלת ישראל מהתנועה האסלאמית, שמממנת את ארגוני הסעד והרווחה והעזר והמינהלה של ה"חמאס", כשהיא עצמה משחררת מהכלא את אותם אנשים שעסקו בכך ב"חמאס" עצמו? ומה אנחנו חושבים - שאם נשחרר מחבלי "חמאס" ונפסיק את הזרמת הכסף אליהם הם יעברו לעבוד בסיעוד, נגיד? למה צריך סעיף שיפליל מישהו, אם ממילא מתכוונים לשחרר אותו אחר כך?
אדוני היושב-ראש, אדוני השר, חברי חברי הכנסת, אנשי המילואים, מחמאות ומלים גבוהות היו כאן היום למכביר. עכשיו צריך לבדוק מה אפשר לעשות תכל'ס בשטח. מעבר להערכה ולהוקרה, מדינת ישראל זקוקה למערך המילואים שלה ותלויה בו, ולכן גם צריכה להשקיע במערך הזה משאבים, כסף, כדי שהנכס הלאומי הזה לא ייעלם. ניסיונות חקיקה והצעות חקיקה רבות באו להגן על אנשי המילואים, לבצר את מעמדם ולתגמל אותם. אבל, אנחנו עדים לתופעה שהוזכרה כאן היום, וגם אם היא שולית בשכיחותה, היא הרסנית בעוצמתה האנטי-מוסרית. יש מעסיקים, נותני עבודה שמעדיפים להעסיק מי שאינו משרת במילואים, כי העסק, בייחוד אם הוא עסק קטן, עלול להיפגע מהיעדרויות ארוכות ותכופות של אנשי מילואים. תופעות כאלה, גם כשהן מובנות, לא יכולות להיות מקובלות, ואי-אפשר להילחם בהן על-ידי הסתרת היותו של המבקש איש מילואים. המאבק צריך להיות על דעת הקהל, על ההאדרה המוסרית של המשרתים ושל המעסיקים שלהם; ומנגד, גינוי למשתמטים ולאלה שנמנעים מהעסקת אנשי מילואים. צריך למצוא גם את הדרך הציבורית לפרסם ולהוקיר מעסיקים המרבים להעסיק אנשי מילואים, וגם כאן, המשמעות היא אנשי כתיבה ועט ותקשורת שמתגייסים לעניין, וגם כסף לצורכי פרסום והפצת הרעיון. לפני שבועות מספר הגשתי הצעת חוק שעניינה תגמול מעסיקים שאחוז ניכר מעובדיהם משרתים במילואים - תגמול בדרך של מתן נקודות זיכוי או אחוז זיכוי ממס. אשמח אם הצעת החוק הזאת תהיה חלק מהצעת חוק שירות המילואים שתגיש הממשלה. במישור אחר, יש צורך בהאדרה ציבורית של המשרתים במילואים ככלל, ובייחוד אלו המשרתים במילואים בהתנדבות, אם כבודדים, אם ביחידות התנדבות, כמו אלו של אלוף-משנה טרייבר או פרויקט תהילה ועוד. אני בטוח שיש לעסוק הן בפעילות חקיקה לתגמול ולתמרוץ אנשי המילואים ומעסיקיהם, והן ביצירת האווירה הציבורית שבה אנשי המילואים הם לא "פראיירים" אלא השאור שבעיסה, המצטיינים, הדגמים הראויים לחיקוי.
אדוני היושב-ראש, כבוד השר, חברי חברי הכנסת, יחסו של ברלוסקוני למדינת ישראל הוא אכן חריג. הוא חריג כי הוא בא מאירופה, ואת היחס העוין של אירופה ליהדות אנחנו מכירים כמעט אלפיים שנה, ואת יחסה העוין של אירופה למדינת ישראל, בעיקר בעשורים האחרונים. בימים אלו אנו מציינים את תחילת שנת ה-100 לפטירתו של הרצל, הרצל שהגיע אל הציונות כשהוא מתבונן בשברי האמנציפציה, כשהוא מבין את עומק האנטישמיות ושורשיה, כשהוא מבין שיש להוציא את היהודים מאירופה כדי לפתור את צרת היהודים, לפני שכל אירופה תיהפך קישינייב אחת גדולה. הרצל שמציע את תוכנית מדינת היהודים שלו כפתרון מדיני, שלהבנתו אירופה צריכה לקפוץ עליו בשמחה, כי התוכנית צריכה להיות  מועילה מאוד למדינות אירופה, גם לטורקיה, לכל מי שיש לו יד ורגל בצרת היהודים בטריטוריה שלו. הרצל איננו מצליח לשכנע את המעצמות, לא את הסולטן הטורקי ולא את הקייזר הגרמני ולא את בריטניה הגדולה וגם לא את האפיפיור ברומא, מכיוון שהרצל מתעלם מכך שהאנטישמיות חזקה מהנימוקים הלוגיים שלו. כמה שנים לאחר ההשמדה באירופה - הרבה מדינות באירופה היו שותפות להשמדה הזאת באופן פעיל או באופן סביל, ובשנים הראשונות שלאחר ההשמדה, רגשי האשם הקולקטיביים באירופה גוברים על האנטישמיות המושרשת שלהם, אבל כשההלם חולף והדור תם, חוזרת האנטישמיות להרים ראש באירופה: בבלגיה, בצרפת, באנגליה. ולכן דווקא על רקע זה בא יחסו של ברלוסקוני כמשב רוח רענן, והוא ענייני והוא מדיני, והוא מתייחס לבעיות המזרח התיכון ולישראל באופן שוויוני ולא באופן עוין מלכתחילה. מי שאיננו לוקח את האנטישמיות ככוח מניע באירופה, סופו לטעות פעם אחר פעם בהערכות המצב המדיניות שלו. חברי חברי הכנסת, "באצ'י" מתוק מ"גודייבה", וראוי שנדע להוקיר את מי שמעניק לנו יחס הוגן, ובכל דפוסי ההתנהגות שלנו, דפוסי הצריכה, התיירות, שיתוף הפעולה התרבותי, נעדיף את מי שתומך בנו.
הביטוי הזה הוא ביטוי אומלל.
הוא אומר שהמתנחלים הם אויבי הציבור.
אם אומר שאנשי השמאל הם אויבי הציבור זו לא תהיה הסתה?
טרחנות יתר מרחיקה את חברי הכנסת מהמליאה, כי אנשים באמת חושבים שהם מבינים, ואם מאריכים בדברים, הרבה יותר מן הנדרש להבנת החוק, זה מיותר.
אם תסביר לנו את החוק בדקה, יש סיכוי שתאסוף חברי כנסת שיצביעו; אם תדבר רבע שעה, זו טרחנות לשמה, סתם.
יש גם שביל הזהב - יש אפשרות להסביר לנו ולא לתפוס זמן מסך.
אדוני היושב-ראש, רבותי השרים, חברי חברי הכנסת, מי יגול עפר מעיניו של מנחם בגין, עליו השלום, כדי שיראה מי מברך אותו היום הזה. אנו עוסקים בהנצחת זכרו של מנחם בגין, וחכמינו אמרו: יש קונה עולמו בשעה אחת ויש מאבדו בשעה אחת. בגין קנה את עולמו בהרבה שעות: בהכרזת המרד נגד הבריטים, בנאומו לאחר הטבעת "אלטלנה" שבו מנע מלחמת אחים, כשהבטיח לנו הרבה אלוני-מורה. ובעיני איבד את עולמו וכל זכויותיו ירדו לטמיון משעה שוויתר על כל חצי האי סיני והתווה עיקרון של קבלת תביעה טריטוריאלית ערבית עד גרגר החול האחרון, וקיבל עיקרון שיש אזור בארץ-ישראל שאסור ליהודים לגור בו, והרס את ימית, והגלה את יהודי סיני, והחל לגלגל את ישראל לתהום במה שהוא קרא לו אז אוטונומיה, והיום מטיל הדבר את עצם קיומה של מדינת ישראל במסגרת תוכנית השלבים המכונה מפת הדרכים אל תהום עמוקה ממנה. קשה לקנות עולם וקל לאבדו, ולהבנתי, בין שיעמוד בראש המרכז להנצחת מנחם בגין אקדמאי או מינהלן מוכשר אחר, את חטאי סיני והאוטונומיה הוא לא ימחק לעד.
אדוני היושב-ראש, רבותי השרים, חברי חברי הכנסת, למעלה מ-10% מבני-הנוער משתמשים באופן קבוע בסמים, אומרים בתקשורת, אומרים במשטרה, אומרים בוועדה למניעת נגע הסמים. ואנחנו עומדים ומתלבטים קשות לקראת חצות הלילה בחוק המהותי הזה, שבא לשנות את שם הוועדה לוועדה הלאומית - -
תודה על התיקון. - - אז, קרוב לוודאי גם נפתור את בעיית הסמים, ובא לציון גואל. אין לנו הרגשה שאנחנו מתעסקים בטפל ולא בעיקר, רק מכיוון שאפילו אין לנו מושג איך לעסוק בעיקר? אנחנו לוקים שוב ושוב בתסמונת חיפוש המטבע מתחת לפנס, כי אנחנו לא באמת יודעים איפה מונחת המטבע. אני אספר לכם איפה היא מונחת: הרוב המכריע של הסמים מוברח למדינת ישראל - יחד עם פרוצות, יחד עם נשק ותחמושת – דרך גבול מצרים. זו לא פרופגנדה, זו עובדה. דרך הגבול הארוך הזה והפרוץ הזה, במנהרות ובדרכים אחרות, מבריחים נשים לעסוק בזנות, טונות של סמים רכים וקשים וקלים וחמורים, וטונות של אמצעי לחימה. רק 10% מכל החומר המשובח הזה נתפס בדרכו אלינו, 90% חודר.
הוצאת לי את המלים מהפה. שם צריך לבנות גדר, אבל נגיע לזה.
מצרים היא ארץ טוטליטרית, ושום דבר לא קורה שם בלי שהשלטונות ידעו. אזרח ישראלי שבמקרה שכח קליע של רובה באוטו שלו מהמילואים שעברו ועבר במחסום טאבה ונתפס במקרה, יבלה שבוע או שבועיים בכלא בא-טור לפני שמישהו בכלל יצליח לדבר אתו. זו לא ארץ שבה מוברחות טונות של אמצעי לחימה ותחמושת וסמים וזונות בלי שמישהו שם לב או נהנה או מרוויח, בגלוי או בסתר, מהמעבר הזה. אתם רוצים לומר שהמצרים לא יודעים? קשה להאמין. שם, לאורך הגבול המצרי, שם צריך להקים גדר, ויכול להיות שאם נשפוך שם 10% ממה ששופכים על גדר ההפרדה - יכול להיות שנציל אלפי בני-נוער משימוש בסמים.
האם ידוע לכבוד השר שפרקים מספרו של אבו-מאזן נלמדים במערכת החינוך במזרח-ירושלים, והאם יש כוונה להוציא אותם מתוכנית הלימודים שם?
הדיווח היה של סבר פלוצקר, שדיווח על הדגלים. הוא גם שאל למה דגל ישראל איננו שם וגם קיבל תשובה - שאין מקום. אבל בהנחה שהתשובה שמסר נציג משרד החוץ מדויקת, האם תמליץ הממשלה לתקן תקנה, שלא ישתתף נציג רשמי של מדינת ישראל, של הכנסת או של הממשלה, בוועידה בין-לאומית שיש בה דגלים ודגל ישראל איננו מונף בה?
שמעתי את התשובה הזאת בעניין אחר.
אני חשבתי שכבודו הוא השר המקשר בין הממשלה לכנסת.
התפרסם בתקשורת, שלפני כחודש נפגע מסוק של צה"ל בטיסה מאחת מערי השומרון ונחת בשלום. האירוע הוסתר מעיני הציבור הישראלי כדי שלא לפגוע ב"הודנה". האם מי שירה במסוק הזה, אף שלא היו בו נפגעים, הוא עם דם על הידיים או בלי דם על הידיים?
מי מפריע לך להתבייש? מי מפריע לך להתבייש?
חילול הקברים בהר-הזיתים הוא לא המקרה היחיד שבו מדינת ישראל אינה יודעת לשמור על קודשיה. ההפקרה שהפקרנו את קבר יוסף והחילול הנורא שהתרחש שם הם עוד צד של המטבע. בימים האחרונים התבשרנו גם על סגירת הר-הבית בפני מבקרים יהודים. אני מציע להעלות לדיון במליאה את העובדה שמדינת ישראל אינה יודעת לשמור על המקומות הקדושים שלה.
אדוני השר, ראשי מערכת הביטחון הודיעו, שהרשות אינה מפרקת את ארגוני הטרור, בוודאי לא את ה"חמאס" ו"הג'יהאד האסלאמי", אבל גם לא את ה"פתח", שהוא עצמה ובשרה. אני מבקש לקרוא לראש הממשלה להשעות את המגעים המדיניים עם אבו-מאזן עד אשר יפרקו את ארגוני הטרור הללו.
אני אבקש גם מבני אלון שישעה את המגעים עם אבו-מאזן.
אדוני היושב-ראש, אדוני השר, כבוד השר בני אלון, שאפילו שאינו פה אני פונה ישירות אליו, כבר הגמרא ידעה להבדיל בין סתם שור שנגח  ובין שור מועד, שור שכבר נגח כמה פעמים בעבר. מדינת ישראל שכחה את השיעור הזה. למעלה מ-50% מהמחבלים ששחררה ישראל בעסקות שחרור קודמות - יותר מ-1,000 בעסקת ג'יבריל, והשר עזרא ודאי זוכר את הפרשה היטב, גם מגורשי מרג'-א-זוהור וסתם מחוות של שחרור סיטונאי של רוצחים לכבוד אוסלו כזה או אחר; למעלה מ-50% מהם שבו לעסוק בטרור וחלקם נתפסו. כמה מהם שבו וביצעו פיגועים בלא שאנו יודעים על כך? כמה רצחו, ולא שמנו עליהם את ידינו? באים לבלבל לנו את המוח, חברי הכנסת, ומספרים לנו שאלה שאנחנו משחררים עכשיו אינם מחבלים עם דם על הידיים, הם רק עסקו במינהלה, בגיוס תרומות ל"חמאס" או למפעלי הצדקה שלו. חברי הכנסת, אתם ואני קראנו את הדיווחים על האוניברסיטה המתקדמת לטרור המתקיימת בבתי-הכלא שלנו, ומחבל זוטר יוצא מחבל בכיר, ואיש מינהלה הופך מומחה לחומרי נפץ, וההשתתפות בקורסים היא מלאה. זה לא איזה תואר בהתכתבות  מאוניברסיטת יהופיץ. זאת סדנה אמיתית לטרור. 500 כאלה שאנחנו מוציאים לשוק ומדינת ישראל שולחת אל הרחובות, אם הסטטיסטיקה צודקת, לפחות 250 מהם יוצאים רוצחים מאומנים ויוצאים לצוד יהודים. השר גדעון עזרא, אתה זוכר איך התנגדת לשחרור המחבלים? אמרת שתהיה קטסטרופה, והאינתיפאדה הראשונה שיצאה מעסקת ג'יבריל הוכיחה, ונהרגו למעלה מ-150 יהודים. ואחרי הקטסטרופה הנוכחית של 1,000 הרוגים, אתה עדיין תומך בשחרור מחבלים? כי אנחנו לא למדנו כלום, שום דבר ממה שקרה לנו עד עתה. תסמונת האשה המוכה ששוב ושוב מנסה לשכנע את עצמה שהשור המועד לא יכה בה שוב. וברמה הלאומית - שדווקא הפעם, בניגוד למה שהיה בעסקת ג'יבריל, בניגוד למרג'-א-זוהור, בניגוד לאוסלו, דווקא הפעם הרוצחים הערבים יאהבו אותנו, לא ירצחו אותנו שוב. גם האשה המוכה יודעת את האמת וגם ראש הממשלה יודע, ולמרות זאת הוא משחרר את המחבלים כמחווה לאבו-מאזן, כמחווה לבוש, מתוך ויתור ביודעין על צורכי הביטחון של ישראל. בתחילת השבוע התקיימה שוב ההצבעה בממשלה על שחרור אסירים. מתח נורא השתרר, חברי הכנסת, בין כותלי כלא "מגידו" ובין גדרות מחנה "עופר". כמה-כמה יצא הפעם? כמה יימנעו? נתניהו יימנע? לימור לבנת תצביע נגד? כמה-כמה יצא? יצא 8:14, נדמה לי לא עקרוני. באמת לא עקרוני. ולמרות זאת נדהמו כמה שרים לראות שמשחררים 200 אנשי "חמאס" ו"ג'יהאד". אבל החליטו רק על 100. סקנדל. אני שואל מה ההבדל? מה ההבדל בעצם בין "חמאס" ו"ג'יהאד" ו"פתח" לעניין הזה? באמת אין הבדל. אני אסיים, אדוני היושב-ראש – "הודנה" זאת הפוגה לצורכי התארגנות. חלק מההתארגנות זה כוח אדם, ואנחנו מספקים להם כוח אדם מיומן, נינוח, רגוע, אחרי תקופת מנוחה, ישר לארגוני הרצח.
אדוני היושב-ראש, גם אני סבור שמקומה של ההצעה הזאת בוודאי לא שוכן במערכת הביטחון אלא במערכת הבריאות. אבל ההצעה לסדר-היום דיברה על גנבת אברים מגופת החייל דניאל הילר, זכרו לברכה, והדיון כאן נסב על דוח-סגלסון, שאיננו חופף, גם מבחינת לוחות הזמנים, את תקופת מותו של החייל הזה. אנחנו טוענים כאן ומקשרים בין שני הדברים, כאילו דוח-סגלסון מאשר כביכול את העובדה שנגנבו איברים. אני מציע להסיר את ההצעה מסדר-היום.
אדוני היושב-ראש, חברי חברי הכנסת, הצעת החוק הזאת באה להסדיר את עבודתם של החיילים המשוחררים באבטחת מוסדות החינוך, והיא בוודאי דרושה וראויה. לפני חודשים מספר שמענו, כי בית-דין לעבודה במדינת ישראל קבע, כי אסור לפרסם במודעה שלעבודה מסוימת מבוקשים יוצאי צבא. באמת נכון, לא היה מדובר בעבודת אבטחה הדורשת כישורים מבצעיים מיוחדים, אלא רק בהעדפה לחיילים. לעניין הזה היתה אמורה להיות העדפה לכל חייל, ולא רק לאותם חיילים קרביים, שמסכנים את נפשם יום-יום במלחמה. הם רצו סתם חיילים, סתם יוצאי צבא, ובית-הדין קבע שזה לא ראוי, זה לא בסדר, זה מפלה את אותם אנשים שאינם משרתים בצבא. אתמול ראינו שוב, כי גם חיילים עורפיים מהווים מעצם שירותם בצה"ל יעד מועדף לאויב. היום אנחנו קוברים שבעה מהחללים הללו, שנרצחו אתמול בצריפין. המדינה, במצב שבו היא נתונה, כשהיא אינה יודעת להעדיף ולתעדף חיילים, היא מדינה אובדת דרך. ושופטים שכך חורצים משפט בשם ערכים מופשטים, נעלים ותלושים מקרקע המציאות שלנו, סופם שהם מערערים את עצם יכולתה של המדינה להגן על עצמה. ההסתייגות היחידה שלי מהחוק יכולה להיות בפילוסופיה הדפנסיבית שלו, כשאנחנו נמצאים במצב שבו אנחנו מוסיפים עוד ועוד ועוד מאבטחים בכל בית-קפה, בכל קניון, בכל גן-ילדים, בכל אוטובוס, ואין לדבר סוף. יש גם היעילות של השיטה, שהיא מוגבלת מאוד. צריך להבין שאנחנו במלחמה, ולא מנצחים מלחמה בהגנה. עוד לא המציאו מלחמה כזאת שאפשר לנצח אותה בהגנה. אבל מכיוון שאין רוצים להכריע את המלחמה הזאת, צריך לפחות להגן על הילדים עד שירחם השם ויאיר את מוחם של הקברניטים.
אדוני היושב-ראש, חברי חברי הכנסת, הוויכוח על פירוק תשתיות הטרור הלך והתכנס בשבוע שעבר לנקודה אחת: האם מותר למדינה הנתונה במלחמה קיום והיודעת כי הגרועים באויביה מתכנסים בבית מסוים, לבחור בפצצה קטנה, העלולה שלא למלא את משימתה, אך יש סיכון קטן יותר כי תפגע בשכנים חפים מפשע, או שהמדינה חייבת לעשות הכול כדי למנוע המשך רצח המוני של אזרחיה, גם במחיר סיכון חיי אזרחי אויב, ובלבד שמטרת חיסול הרוצחים תושלם בהצלחה. הוויכוחים האלה מוכרים עוד מימי תנועת הנוער, והוויכוחים על טוהר הנשק של טרום המדינה, והם יגעים. בתי-הקברות שלנו הולכים ומתמלאים בחללי רצוננו להיות מוסריים ויפים, גם במחיר חיי יהודים. שר הביטחון אמר אתמול, כי באותו בניין בעזה התכנסה בשבת כל צמרת ה"חמאס" לתכנן פיגועים רצחניים, והוחלט על פגיעה בהם, אלא שמטעמים שהוא הגדיר "סביבתיים", נבחרה פצצה קטנה, והסוף ידוע. הרוצחים יצאו בלי פגע, והמוות חזר לרחובותינו. לא מטעמים של קיצוץ בתקציב הביטחון נבחרה פצצה קטנה, ואף לא מהשיקול המופשט שלא לסכן כלל חיי אזרחי אויב, כיוון שבכל פעולה מסוג זה יש סיכוי מסוים שהפצצה תחטיא ותפגע בבניין שכן וייפלו קורבנות שלא חטאו. אלא שהמהומה שעוררו כאן, בבית, וגם מוסרנים שונים בחוץ, לאחר חיסולו של שחאדה וכמה מבני משפחתו ושכניו, גרמה לקברניטינו לבחור בדרך ביניים, בפשרה, בפצצה קטנה, שאולי לא תהרוג את מנהיגי ה"חמאס", אבל אולי גם לא תעורר עלינו את מוסרם הכפול של צדקנים מבית והטפות מוסר של צדיקי עולם מארצות-הברית, אנגליה או בלגיה. יש גנרל אמריקני אחד שהיה יודע שסדאם חוסיין נמצא בזמן המלחמה בבית מסוים והיה בוחר פצצה קטנה כדי לא לפגוע בבני משפחתו של סדאם? יש בריגדיר בריטי אחד שהיה נמנע מהפצצה מסיבית כדי למנוע פגיעה באזרחים? כך נהגו האמריקנים באפגניסטן? האם לא היו אלה הצרפתים שלימדו אותנו ש"במלחמה כמו במלחמה"? מי שהמציא את המונח "עימות בעצימות נמוכה", לקה בעצימת עיניים מכוונת, מהבנה כי זו מלחמה טוטלית. התובנה שאנחנו נתונים במלחמה לא חלחלה אצלנו באופן עמוק לרמת קבלת ההחלטות הטריוויאלית של כל מלחמה. מטרת מלחמה היא ניצחון, ולא העברת מסרים. מטרת המלחמה אצלנו היא מניעת רצח תושבי ישראל בכל מחיר, ולא הימנעות מפגיעה באזרחים של האויב או בבני משפחתם של הרוצחים. זה סולם העדיפויות של מוסר המלחמה. אין לפגוע במכוון באזרחים, אך אסור גם להימנע מניצחון או מהשגת המטרה במחיר הקרבת חיי אזרחינו. זה לא מוסרי. כך לא נראה טוהר הנשק, כך נראית מלחמה מהוססת, שמעדיפה ספיגת קורבנות על פני הכרעה וניצחון. זו השלמה עם הקורבנות שלנו, ובלבד שלא ייפלו קורבנות שלהם. זו מלחמה שמעדיפה את הפורעים על פני מדחת יוסף, שמעדיפה את חיי מחבלי "ג'נין ג'נין" וקרוביהם על פני חיילי חטיבה 5. מי שהחליט בשבת להשתמש בפצצה קטנה, ידע שה"חמאס" ינסה לנקום, אבל ודאי שינסה לנקום על מותו של שיח' יאסין או מוחמד דיף, אם ייהרגו השכנים ואם לאו. אז למה לא לחסל את תשתיות הטרור באמת, ולא לקשקש על כך עוד ועוד ועוד עד גועל נפש? כיוון שחוששים מהמסקנות המחייבות מלחמה טוטלית, וכיוון שצריך להציע תוכנית, מגלים פתאום שערפאת הוא הרע, ועד שהוא ייעלם לא יהיה שלום. החדשות הרעות הן, חברי חברי הכנסת, שלא יהיה שלום גם אחרי שהוא ייעלם, כי הוא מייצג נאמן של רצונם של הערבים. ערפאת מפעיל אותם לרצונם ולא בניגוד לרצונם. ולכן, כל מי שמבטיח, שאם נגרש או נחסל אותו ישכון השלום במקומנו, אינו יודע את אשר הוא סח. לא שלא מגיע לערפאת למות. עונשו מוות על רצח כל היהודים מאז הקים את החזית לשחרור פלסטין, הרבה לפני הכיבוש, שכל כך מרבים להשתמש בו כדי לתרץ את הרצח הסיטוני. בן מוות ערפאת על כי הרג יהודים, רק אל תבטיחו שאחר כך יבוא שלום.
משפט לסיום – חברי חברי הכנסת. אתמול בלילה, אחרי קפה "הלל", מתוך תסכול אמיתי על זה שאנחנו עומדים פה, ומדברים ומדברים ומדברים, ובאמת – דברים בעלמא, לא יוצא מזה הרבה, הלכתי לחדר המיון של "הדסה עין-כרם". חשבתי שאולי שם אצליח להביא תועלת. שם, בין הפצועים, ניגשו אלי כמה מהחברים שלי ואמרו לי: עכשיו אתם בממשלה. עכשיו אתם יכולים לעשות משהו בשביל להפסיק את זה. כנראה הפתרון הוא בכל זאת כאן, אבל יצטרך להישפך הרבה מאוד דם עד שייעורו הקברניטים ויעשו מעשה. תודה.
אדוני היושב-ראש, חברי חברי הכנסת, אני תומך בהצעת החוק הזאת ובבקשת הממשלה, ואני מבקש לנצל את זכות הדיבור שיש לי כדי להעיר משהו על העסקה בדבר חילופי שבויים המתרקמת עם ה"חיזבאללה". נדמה לי שרבים בבית הזה שותפים  לדאגה כשמציעים מחיר כזה לארגון טרור, כאשר ברור ששחרור של מאות מחבלים יהיה תמריץ אדיר גם לארגון הזה, גם לארגוני טרור אחרים, להמשיך ולחטוף כדי להרבות במחיר ולהשיג שחרור של מחבלים רוצחים אחרים. נדמה לי שלארגון טרור מסוגו של "חיזבאללה" לא צריך לשלם מחיר בחיי אדם תמורת חטופים וגופות, אלא לתת לו אולטימטום, שאם לא ישוחרר אלחנן טננבאום בתוך 48 שעות ויוחזרו גופות החיילים, נטפל בראשי ה"חיזבאללה" כפי שאנחנו מטפלים בראשי ה"חמאס".  תודה רבה.
ככל הידוע לי הם בדרך לכאן. באתי משם עכשיו.
לגבי הבחירות הקרובות בשני המקומות, הדברים יוחלטו כהוראת שעה.
יש הסתייגות אחת, של חבר הכנסת אפללו.
אדוני היושב-ראש, רבותי השרים, חברי חברי הכנסת, השביתה הפראית בנמלי ישראל והנזק הכלכלי האדיר הנגרם למדינה במצוקה הכלכלית הקשה שבה היא שרויה הם עוד דוגמה למשאלת המוות של הישראלים. יש ויכוח אם הנמלים יעילים וזולים יותר מאשר המקבילים שלהם בחוץ-לארץ. יש ויכוח אם זה טוב או רע להפריט את הנמלים. לדעת הממשלה צריך לפרק את המונופולים, אבל לית מאן דפליג כי הנמלים שקעו בסיאוב, בשחיתות, ובמשך שנים שילמו משכורות עתק למתסיסים מקומיים, למקורבים פוליטיים, לסתם קרובי משפחה. לפחות זה עדיין מהווה מפתח חשוב לקבלת עובדים חדשים בנמלים גם היום. עשרות שנים כך עשו וכך נהגו בנמלים, ממשלות מימין ומשמאל קנו שקט, ועכשיו, כשמנסים לעשות סדר, מפעילים בעלי הכוח את כל הכוח שיש להם וסוגרים את הנמלים. כי הנמל הוא לא רק מקום עבודה, הנמל הוא גם הירושה של סבתא שלהם. המדינה זה הם, להבנתם. לכן אם משהו לא מוצא חן בעיניהם, הם סוגרים את הנמל. 250 מיליון שקלים? אז מה? זכות השביתה חשובה מחורבנה של המדינה. ולצורך זה בכלל לא חשוב אם עובדי הנמל צודקים או אם שר התחבורה צודק, אם התוכנית טובה או אם התוכנית רעה. העובדות הן, שבמשך שנים קנו בארץ שקט בכסף. סכומי עתק משולמים שם, כי עדיף לשלם ולשתוק מאשר לעשות סדר. ועוד דבר: כל מי שיש לו יד על מפסק, ברז, מגוף או צוואר בקבוק אחר במדינה, מרגיש חופשי לעשות בהם כבשלו, ולא חשוב כמה נזק ייגרם למדינה. אחרי הכול, כולם מרגישים שהמדינה זה הם, אז מותר להם להרוס אותה. כאמור, הגיעה העת לחדול ממדיניות של קניית שקט. כך קנו שקט בפעימות של הסכם אוסלו, כך קונים שקט כשמשחררים מחבלים, כך קונים שקט כשעושים מחוות לפלסטינים, כך קונים שקט כשבונים גדר בעלויות עתק שיביאו את המדינה לפשיטת רגל. בכל אחד מהמקרים האלה, השקט הוא לזמן קצר והתשלום הוא מעבר למה שהמדינה יכולה להרשות לעצמה. וההתפוצצות תמיד באה. כי מי שהתרגל לקבל שחרור מאות רוצחים, יחטוף עוד כדי לשחרר עוד. מי שהתרגל למחוות, ירצה עוד. ומי שהתרגל להבטחות שגדר ב-10 מיליארדים תיתן לו שקט, ידרוש גדר ב-50 מיליארד כשהגדר הנוכחית לא תיתן לו שקט. והשלטון, כי ירצה שקט – ייתן לו. חברי הכנסת, למה שלא ישבתו בנמלים? 50 שנה התרגלו שבכל פעם שהם דורשים וצועקים, משלמים להם. מאין ידעו אחרת?
חברי הכנסת, אדוני היושב-ראש, אתמול הונחה על שולחן הכנסת טיוטת האמנה בין ישראל וצרפת בנושא קולנוע, כי מקובל שלפני שמאשררים אמנה שמים אותה על שולחן הכנסת. אין לי מושג מה כתוב באמנה הזאת, יכול להיות שכל אזרח ישראלי מקבל כרטיס חינם לקולנוע בצרפת. אבל דווקא בשבוע שז'אק שיראק מסרב להתנגד להצהרתו של ראש ממשלת מלזיה ורק בלחץ דעת קהל וסערה מסכים לשלוח לו מכתב גינוי, בשבוע שיש השתוללות אנטישמית בצרפת - זה בדיוק השבוע לחתום על אמנת קולנוע עם צרפת? אולי ראוי שהכנסת במקום זה תתייחס לאנטישמיות בצרפת. תודה.
גברתי היושבת-ראש, חברי חברי הכנסת, חבר הכנסת יהלום הציע אתמול כי חותמי מסמך ז'נבה יועמדו לדין באשמת בגידה, אשמה שדינה מיתה. אינני חולק על הפרשנות של חבר הכנסת יהלום בעניין חוק העונשין, ואני סבור כי אכן מי שזומם להוציא שטח ריבוני של ישראל מידיה ולהעבירו לאויב, עושה מעשה בגידה. אבל דומני שזירת ההתמודדות האמיתית עם מעשה כזה איננה בבית-המשפט, משום שחסר בספר החוקים של מדינת ישראל, וברשימת העונשים שלה, עונש מרתיע לניסיון התאבדות לאומית. חברי הכנסת, אי-אפשר להפחיד מי שרוצה להתאבד בעונש מוות. לכן העונש המגיע לביילין ולטרמפיסטים שלו לא צריך להיות עונש מרתיע, אפילו לא עונש חינוכי. כל תכליתו של העונש המגיע לכם, חברי, צריך להיות הגנה על החברה הישראלית מפני משאלת המוות שלכם. אתם, שבאים למסור את ארץ-ישראל בידי הגרועים שבאויביה - - -
אם הייתי מאמין בכוחם של הפסיכיאטרים לרפא, הייתי ממליץ על זה, אבל אני מיואש מהם.
הם משחררים כעבור חודש, לצערי.
אגב, זה עניין יפה לענות בו. אדם רצח - - -
אדם רצח ובית-משפט הרשיע אותו, אבל אמר שהוא לא היה שפוי. אשפזו אותו במחלקה סגורה, ואחרי חודש הודיעו הפסיכיאטרים שהוא בסדר ושחררו אותו לרחוב. לכן זה לא פתרון.
לא, שאלו, עניתי. אנחנו מכירים את כללי המשחק פה.
אלה שבאים למסור את ארץ-ישראל ואת ירושלים ואת הר-הבית ואת שדות נחל-עוז ואת חבל לכיש לשוליים שבשוליים של ארגון הרצח שנקרא אש"ף, וסבורים כי בכך אתם מוכיחים שיש עם מי לדבר - השאלה היא, כמובן, לא אם יש עם מי לדבר אלא על מה מדברים. אני מוכן לדבר עם יאסר ערפאת מחר בבוקר על הסדרי יישובם מחדש של הפליטים משכם ומעזה בירדן. אני מוכן לדבר אתו. עם אוסאמה בן-לאדן אפשר לדבר על ההתאבדות הלאומית שאתם מציעים. הבעיה היא לא אם יש עם מי לדבר, אלא על מה אתם מדברים.
אתם נושאים את שם השלום לשווא, וצריך להוריד אחת ולתמיד את הטיעון הדמגוגי הזה, שפה הוכחתם שיש עם מי לדבר. אבל אתם שבתם וחשפתם לאן מובילה הפוסט-ציונות.
אין לי ויכוח עם חברי הכנסת הערבים. אין לי ויכוח עם אויבים, יש לי ויכוח עם אחים. אתם שבתם וחשפתם לאן מובילה אותנו - - -
אני מתייחס לאויבים כמי שמייחל לחורבנה של מדינת ישראל.
מי שמייחל לחורבנה של מדינת ישראל ורוצה להקים על חורבותיה מדינה פלסטינית נוספת על זו שאתם מתכננים לנו, אליו אני מתייחס כאל אויב.
אתם שבתם וחשפתם לאן מובילה הפוסט-ציונות. חותמי מסמך ז'נבה לא התקשו כלל לוותר על הר-הבית ועל ירושלים ועל חברון ועל אריאל, כי מעולם לא היו שלכם. אתם מרחפים בחלל הארץ הזאת נטולי שורשים, בלי עבר, ולכן גם בלי עתיד, וסופה של התוכנית להוביל אותנו לגלות חדשה.
משפט לסיום. בימי ברק בקמפ-דייוויד, כשמשהו יהודי עוד בלם את ברק בסוגיית הר-הבית, הציע שלמה בן-עמי פתרון יצירתי: הריבונות על הר-הבית תחולק לשניים, אבל לא שטח ההר במאונך, אלא במאוזן, ומעבה האדמה ליהודים. בהסכם ז'נבה אתם מרחיבים את הרעיון היצירתי הזה לכל הארץ: היהודים יהיו מתחת לאדמה והערבים יקבלו את פלסטין הגדולה לשיטתכם.
אדוני היושב-ראש, חברי חברי הכנסת, עם פתיחת המושב, נשאת, אדוני היושב- ראש, נאום נרגש,  שבו תיארת את ההידרדרות במעמד הבית וחבריו. ישיבת הפתיחה במעמד הנשיא היתה חגיגית מאוד, אך העיתונים למחרת ואף הבוקר ידעו לשוב וללגלג עלינו. אומנם בתחילת הישיבה היתה המליאה מלאה, אבל אחר כך התרוקנה במהירות, ואיש-איש  לעיתוניו, לדואר, עם מעט מאוד הקשבה. חברי הכנסת, אני בא מניהול מחלקה כירורגית בבית-חולים, והיה ברור לי כשנכנסתי לתפקידי כי לא אוכל להמשיך ולקבל עלי התחייבויות קליניות מול החולים שלי; לא אוכל לקבוע ניתוח לחולה, כי בהחלט ייתכן שבאותו יום ובאותה שעה אדרש להתייצב לדיון בוועדה או במליאה או להצבעה בבית הזה. ויש כאן  ניגוד אינטרסים, ואין ראוי  שאפגע באחת משתי ההתחייבויות שלי. כך סברו גם קודמינו המחוקקים בבית הזה, אשר כבר בתשי"ח, בתיקון חוק-יסוד: הכנסת, קבעו מי לא יכול להיות מועמד לכנסת, וקבעו שאין אדם יכול לכהן כראש עיר ולהיות חבר הכנסת, אינו יכול להיות נשיא המדינה ולהיות חבר הכנסת, הוא לא יכול להיות אף אחד משני הרבנים הראשיים, לא שופט ולא דיין, לא מבקר המדינה ולא רמטכ"ל, לא רבנים ולא כוהני דת אחרים, עובדי מדינה בכירים, קציני צבא, שוטרים, סוהרים, עובדי תאגידים מסוימים - כולם לא יכולים להיות, זולת יושב-ראש ההסתדרות של העובדים, שלו מותר. הרי אין ספק  כלל, חברי חברי הכנסת, כי במישור הציבורי והמוסרי יכולים להיות ניגודי אינטרסים מובהקים בין שני התפקידים. לא רק התנגשות ותחרות על לוחות זמנים, והשאלה את מי מציבורי הבוחרים שלו ישרת הנבחר קודם, את ציבור הבוחרים שלו לכנסת או את ציבור הבוחרים שלו להסתדרות, אלא שיש אפשרות לסתירה ערכית מהותית ממש וצורך להכריע בין עמדות עקרוניות על מזבח השירות לאחד משני התפקידים. ברור לי שהעיוות הזה היה נעלם  מזמן לולא האיזון הבלתי-קדוש בין הסתדרות העובדים הכללית להסתדרות העובדים הלאומית, ובעלי העניין מכאן ומכאן. אך עם כל נטיית הלב והמחויבות לחברים, אין לנו, חברי הכנסת, ביושר רב, כל פקפוק בכך שיש ניגוד אינטרסים, ושמור לי ואשמור לך. ובצד השני של אותם שיקולים בלתי ענייניים יש זילות נוספת של הבית הזה. אז בואו לא נאשים את התקשורת שמצלמת אותנו דווקא כשאנחנו קוראים עיתון או מפהקים או איננו באולם כלל. אנחנו חייבים להתייחס בכל הרצינות לתפקיד שלנו  כחברי הכנסת ולא להתפשר על הכלל מטעמים שאינם ממין העניין. הכלל שנכון לראשי ערים ונכון לקצינים ושוטרים וסוהרים, נכון גם לראשי ההסתדרות. תודה רבה.
אדוני היושב-ראש, החוק מתנה סייגים מיוחדים למי שנעשה נכה לאחר גיל 65. אדם זה יהיה זכאי לתג נכה אם הוגדר כמובן כנכה על-פי החוק, אבל במקרה הזה הרכב חייב להיות בבעלותו של הנכה והשימוש בו מוגבל לנהיגה בידי הנכה בלבד. בשל העובדה כי אנשים רבים מעל גיל 65 עונים על הגדרות החוק לנכה והופכים זכאים לתג כזה, הסעיף נראה הגיוני. ללא סייג כזה תגדל בכל שנה כמות המשתמשים בתג הנוהגים ברכבם ותגרום לפגיעה במי שזקוק לשירות הזה באמת. הסייג מצמצם את מספר המשתמשים משמעותית בכך שהוא מגביל את נתינת תג הנכה רק לרכבים שבבעלות הנכה ובשימושו הבלעדי. הגיוני מאוד, אבל השאלה היא מה יעשו אנשים שנעשו נכים לאחר גיל 65 ואינם יכולים לנהוג ברכב. רבים מהם נפגעים לא רק כתוצאה ממחלתם, אלא גם כתוצאה מכך שאינם יכולים להחנות את רכבם במקומות שהם צריכים להגיע אליהם. אני מציע להשאיר את הסעיף הקיים, על מנת לצמצם את כמות המשתמשים במקומות החנייה, אבל להגן על הנכים הנזקקים כדי לאפשר להם להגיע למקומות שהם אמורים לחנות בהם. ניתן להסתפק בהגבלת הרכב לבעלותו של הנכה בלבד, ויש לתקן את הסעיף ולאפשר נהיגה ברכב גם למי שנוהג עבור הנכה. כך נוכל להקל, ולו במעט, על מי שהפך לנכה בזיקנתו ולאפשר לו עצמאות תפקודית. אני מבקש לציין כי התיקונים שמציע משרד התחבורה מקובלים עלי עקרונית וייכנסו לנוסח החוק בקריאה הבאה.
כבוד שר התחבורה, אני מבקש לדעת אם נכון הוא ששידורי רשת ב' הפריעו לתנועת המטוסים הנכנסים והיוצאים ממש כמו שערוץ-7 עשה זאת.
בלא הגנה צבאית, כל מדינת ישראל לא תתקיים.
אדוני יושב-ראש הכנסת, אדוני השר, חברי חברי הכנסת, הנושא של סגירת ערוץ-7 אכן הועלה בשבוע שעבר כהצעה דחופה לסדר-היום, ורק מחמת הבחירות לרשויות המקומיות ולעיריות הוא לא עלה בשבוע שעבר. לאחר שנות שידור רבות, לאחר שהיה במשך שנים רבות פה למאות-אלפי אזרחים, תחנת השידור היחידה שייצגה את ציבור המתיישבים ביש"ע - נדם לפני כשבועיים קולו של ערוץ-7. הסבירו לנו, חברי הכנסת, כי תדרי שידור הם משאב לאומי, כי כמות התדרים בספקטרום שלנו מוגבלת ובארץ הופקעו רבים מהתדרים הקיימים לצורכי מערכת הביטחון, ולכן אנחנו חייבים להקצות אותם במשורה. והנה, אדוני השר, חברי חברי הכנסת, במסגרת הזיית השלום של הסכמי אוסלו, הקצתה מדינת ישראל תדרי שידור, שמונה ליתר דיוק, לרשות הפלסטינית, כדי שיהיו אמצעי תקשורת שיישאו את בשורת השלום, את צבעי המזרח התיכון החדש שלנו. מה הם עשו במשאב הלאומי הזה שלנו שהוקצה להם - אנחנו יודעים ידוע היטב. את ההטפות לרצח יהודים במסגדים - ראינו, ואת המצגות המביימות פיצוצי אוטובוסים וטבח נשים וילדים - שמענו. את כל נאומי הפרידה של הרוצחים המתאבדים לפני צאתם להתפוצץ בתוך קהל יהודי צפוף - ראינו ושמענו.
הזכרתי, שבמסגרת הסכמי אוסלו, מדינת ישראל נטלה משאב לאומי, שהוא תדרי שידור, בנימוק שהוא משאב לאומי שצריך להקצותו במשורה, שאי-אפשר לחלקו לכל דיכפין, ונתנה שמונה תדרים כאלה לרשות הפלסטינית, והם עושים בהם שימוש להסתה בלתי פוסקת.
ועדיין הוא הנושא המרכזי שאני מבקש לעסוק בו משום שהנימוק היה, שתדרים הם משאב לאומי ואי-אפשר לפזרם לכל רוח. עשרים פעם ביום אנחנו יכולים לראות בתדרים המוקצים לשידור של הרשות הפלסטינית גם קליפים מעוררי רגש, שמראים לנו, כי אלה הקדושים הנהרגים במלחמתם באויב הציוני, אינם מתים בעצם, הם הולכים לגן-עדן שהוא טוב הרבה יותר, 72 בתולות פוטוגניות ושחורות עין מלטפות אותם ומרעיפות עליהם אהבה, ואחרי שהם רואים את זה עשרים פעם ביום בטלוויזיה של הרשות הפלסטינית, בתדרים שאנחנו הקצינו להם, במשאב הלאומי שלנו, עוד ועוד ועוד ששים להתנדב ולחגור חגורת נפץ לגופם ולרצוח יהודים, כי הם רק מרוויחים מזה, כי הם הולכים לחיים נפלאים, לא למוות. את התועבה הזאת, את ההסתה הזאת, הבלתי-פוסקת, ואת שטיפת המוח הזאת, מאפשרת מדינת ישראל יום-יום ושעה-שעה, כי אנחנו במדיניות של בת-יענה ממשיכים את חלקנו בהסכם אוסלו, גם אם הערבים זנחו אותו מכבר. ההבנה הבסיסית של אוסלו היתה, שברשות הפלסטינית החליטו לבחור בשלום כבחירה אסטרטגית, ולכן הפסיקו לעסוק בטרור כדי להשיג את מטרותיהם. אך מייד כשהיה להם נוח ונראה להם מתאים, חזרו לדרך הרצח והטרור, אבל מדינת ישראל לא יצאה למלחמת חורמה בהם, לקחת את הנשק ולפגוע בכל מי שאחז בו. ההבנה הבסיסית בהסכמי אוסלו היתה, שחינוך לשלום והפסקת ההסתה הם כלים בסיסיים להגעה לשלום. אבל להם לא היתה שום כוונה להגיע לשלום, ולא כל רצון להפסיק את ההסתה, ולפיכך תחנות הרדיו והטלוויזיה, הערוצים הרשמיים של הרשות הפלסטינית, עוסקים בהסתה סיטונית לרצח כשהם מנצלים את טיפשותנו. חברי חברי הכנסת, את קולם של מתנחלי יש"ע חסם בית-המשפט וחוסמת המדינה, ובה בעת, גם אחרי 1,500 נרצחים, המדינה ממשיכה לתת לערבים להסית בתחנות השידור שלהם. הגיעה השעה, מאוחר אבל לא מאוחר מדי, לסתום את פיות המסיתים הקוראים לרצח יהודים, להרוס את תחנות השידור ואת המשדרים. ואת התדרים המתפנים בספקטרום, את המשאב הלאומי הזה, להעניק למי שמייצג נאמנה את האינטרס האמיתי של עם ישראל. תודה רבה.
אדוני היושב-ראש, חברי חברי הכנסת, גם אני מצטרף, כמובן, לגינויים על האיומים על חייהם של חברי כנסת, אבל, לצערי, הבית הזה אינו נקי מאלימות מילולית ומהסתה. בימים האחרונים שמענו כי מאות עצי זית נכרתו בשומרון, והיום, כתגובה על המעשה הזה, שהוא נבלה אישית, יצא חבר כנסת מהבית הזה וקבע מי הם האשמים והגדיר מי הם האחראים וגם תבע להעניש אותם, בלי שנעשתה חקירה, בלי שנמצאו אשמים. זו נבלה פוליטית, ואם לא נלמד לרסן את ההשתלחות, גם מכאן תצא הרעה.
יש לי עוד דקה ו-12 שניות על חשבון ש"ס, תראי איזו תרומה.
גברתי היושבת-ראש, חברי חברי הכנסת, 268 מיליארד – המון כסף, ויחד עם זה מגילה ארוכה של גזירות וקיצוצים ברווחה, בבריאות, בחינוך וגם בביטחון. אין לי ספק שהשבתת המשק על-ידי ההסתדרות והעיצומים רק יחמירו את מצבנו הכלכלי ויחייבו גם קיצוצים נוספים. לאיחוד הלאומי אין בוודאי השגות על הצורך להילחם ברמאות, באלו המקבלים קצבאות במצגות שווא. אין לנו גם שום התנגדות - נהפוך הוא – שר התחבורה מוביל את המאבק הזה, למלחמה במונופולים. היינו יכולים, מתוך הבנה לגידול העצום שחל במספר מקבלי הקצבאות בעשור האחרון, להשלים גם עם הקיצוץ בקצבאות ובתמיכות ובשאר תשלומי ההעברה, תוך הודעה שלא נסכים לקיצוץ נוסף בהם, ובתקווה שהתקציב הבא ידע גם להציג השקעות לצמיחה ותמיכה בעסקים קטנים ובינוניים. מתוך הבנת המצוקה אנחנו מוכנים להבין גם את הקיצוץ בבריאות, בהווה שלנו; מתוך ראיית המשבר - אפילו בעתיד, אנחנו יודעים לפגוע בחינוך של ילדינו. אבל, היום שמענו את שר הביטחון של מדינת ישראל אומר בפה מלא: תקציב 2004 לא מאפשר את מתן הביטחון ההכרחי מול האיומים. אתם שומעים מה שפיו דיבר? אם נאשר את התקציב הזה כמות שהוא, לא יהיה לנו ביטחון. שר הביטחון אומר זאת, והממשלה מבקשת תמיכה בתקציב? שר האוצר בנימין נתניהו אמר בחדר הזה לפני שעה קלה, שהצמיחה מותנית בביטחון. שר הביטחון אומר שלא יהיה ביטחון. מה זה אומר? שהם מבטיחים לנו שלא תהיה צמיחה? לתקציב הביטחון חסרים 4 מיליארדים. מקצצים בטנקים, במטוסים, מקצצים במודיעין, בחטיבות סדירות, בחטיבות מילואים, מקצצים בגדודי תעסוקה, מקצצים גם בתעשיות הביטחוניות. אין כסף לכלום, אפילו לא לביטחון. רק לדבר אחד יש כסף בלי הגבלה, ולא רק בלי הגבלה, גם בלי חשבון, או לפחות בלי לגלות את החשבון. גדר ההפרדה תעלה בין 6 ל-12 מיליארד שקל, הכול על-פי המעריך, ובעלות של 12 מיליון שקל לקילומטר. אף אחד לא שואל, למה דווקא 12 מיליון שקל לקילומטר? למה מיליון שקל לקילומטר לא מספיקים? כמה הקצו בתקציב שלפנינו, שמתחייב לסיים את גדר ההפרדה תוך שנה וחצי? כמה הקצו מתוך ה-6 עד 12 מיליארד האלה? 600 מיליון כדי לסיים את חובות השנה שעברה ועוד 608 מיליון שקל ל-2004, אבל יש הבטחה של ראש הממשלה להשלים את הגדר בתוך שנה וחצי. מאין יבוא הכסף הנוסף? הרי ברור שבעוד שלושה חודשים יבואו אלינו בדרישה לקיצוץ נוסף בתקציב כדי לממן את הגדר. ברור כבר היום שהגדר לא תמנע פיגועים. ברור שמחבלים עוברים דרך המעברים עם לוחיות צהובות ורשיונות מזויפים ותעודות זיהוי מזויפות, או חוצים אותה בחצי הזמן שהערכנו קודם לכן, ונצטרך לא 20 גדודים אלא 40 גדודים כדי לשמור על הגדר, ואין לנו כוח-אדם כזה, כי מקצצים בצבא ומקצצים בתקציב הביטחון. למה בונים אותה ככה? כי 83% מהציבור רוצים גדר, ולא לבנות גדר זו התאבדות פוליטית. סוגדים לעגל הזהב, לא משנה כמה יעלה, אבל למה גדר של 12 מיליון שקל לקילומטר? הרי גדר שלא עובדת אפשר גם לבנות בעשירית מהמחיר הזה. עבודה לעגל הזהב, עבודת אלילים. עד שלא יגלו מנין יבוא הכסף לגדר, עד שלא יהיה תקציב ביטחון שיבטיח ביטחון - אני יודע מה אני חושב על התקציב, וגם יכולתם לשמוע אותי מבטא היטב את דעתי. אנחנו כסיעה עודנו ממתינים לקבל תשובות על השאלות המהותיות האלה ומחר נשוב ונתכנס כדי לגבש עמדה. תודה רבה.
אדוני היושב-ראש, חברי חברי הכנסת, ישמעו שופטי בג"ץ מה שאמר חבר הכנסת ואסל טאהא.  הוא הפך את ההחלטה שלהם, את עלילת ג'נין לאמת. היום התירו שופטי בג"ץ את הקרנת הסרט, אחת מעלילות הדם הגרועות שנוצרו בשליחותם של ארגוני הטרור בשנים האחרונות. תארו לכם, חברי הכנסת, שמישהו מגייס כסף ממקור לא ברור ונגיד מפיק סרט על בג"ץ.
אני בטוח שכל אויבי ישראל שואבים הרבה נחת מההתבטאויות של חברי הכנסת הערבים כאן היום, ואני בטוח ששופטי ישראל שמחים בשמחתם. נניח שמישהו היה רוצה להפיק סרט על בג"ץ, סרט על בג"ץ שבו מתוארים שופטי בית-המשפט העליון של ישראל כמשתפי פעולה עם ארגוני טרור, תומכים במעשיהם ובהחלטותיהם במעשי רצח המוניים, מעוותי דין בהטיה פוליטית ומעדיפים את הערבים על היהודים. האם גם אז יתיר בג"ץ להקרין את הסרט הדוקומנטרי הזה בנימוק של חופש הביטוי?
אדוני היושב-ראש, חברי חברי הכנסת, אנו נדרשים היום לשאלת הישראלים השוהים בחו"ל. מאות אלפי ישראלים עזבו את הארץ בשנות המדינה, כי היה להם רע או כי קיוו שיהיה להם טוב יותר במקום אחר, כי לא רצו לשרת בצבא או לא רצו כי ילדיהם ישרתו בצבא, כי לא רצו למות ברחובות ובבתי-הקפה או כי פחדו שילדיהם יירצחו באוטובוסים. בעיקר נכון לומר כי הכוחות שהחזיקו אותם כאן היו חלשים מהכוחות שמשכו אותם למדינות הים או שדחפו אותם החוצה מכאן. אבא שלי, עליו השלום, היה מתבונן ביורדים ואומר: הציונות הצליחה להוציא את היהודים מהגלות, אך לא הצליחה להוציא את הגלות מהיהודים. המהפכה הציונית היתה חילונית בעיקרה. היה צורך במשהו שינתק את העבותות, את החיבור למסורת, לעיירה, לקהילה, שיאפשר מהפכה אמיתית, לאומית, ציונית. הכוח הזה היה הכרחי לדור הראשון של המהפכה, אבל הוא הפך להיות התולעת המכרסמת בשורשים, החולשה והרדידות של השורשים והגורם שמאפשר לישראלים להינתק בלא כאב, בקלות יחסית, ממולדתם ולנדוד, להגר, לרדת. אין שום סיכוי שנשרוד בארץ אם לא נלמד מחדש כעם להעמיק שורשים ביהדות שלנו, לשוב ולהיות יהודים. כמעט שהפסקנו להשתמש במונח האמיתי: לרדת, יורדים. יש בו שיפוטיות, התנשאות, חריצת דין. רבין קרא להם "נפולת של נמושות", האם כך היה קורא גם היום לבנו שבגולה? ראוי שנתחיל לומר את האמת, שנשוב ונעשה בעברית את השימוש בערכי, הנגזר מהיותה לשון הקודש, ובלשון הקודש הזאת מותר לומר מה טוב ומה רע, מה טהור ומה טמא, מה למטה ומה למעלה. ארץ-ישראל למעלה ואנחנו עולים אליה ומייחלים לעלייה גדולה, וממנה אפשר רק לרדת. ככל שהגלות מתוקה יותר, הירידה עמוקה יותר, ארוכה יותר. עד שיבוא הפוגרום, עד שתבוא שנאת ישראל ותגרש שוב את היהודים, עד שתבוא עוד השמדה. אפשר שאם נשוב ונלמד שיעורים פשוטים באהבת מולדת, בדגל, בהמנון ובסמל, באדמה ובעם ככל הגויים, נשוב ונהיה עם מחובר למולדתו ולא עם של צוענים.
גברתי היושבת-ראש, אדוני ראש הממשלה, כבוד השרים, חברי חברי הכנסת, כמעט מיותר לדבר בתקופה זו על הצורך לקצץ ולהתייעל. אנו חוסכים בבריאות ובחינוך וברווחה ובביטחון, עד לחציית קווים אדומים כמעט. נוטלים סיכונים להווה המיידי ולמחר בבוקר, וממשכנים את העתיד, וכולנו יודעים את המשמעות של אין לי, גם כשיש בינינו חילוקי דעות מהותיים על חלוקת הפת ההולכת ומצטמצמת. כמעט מיותר, גברתי היושבת-ראש, חברי הכנסת, לדבר במעמד זה גם על הפיחות שחל במעמדו של בית-המחוקקים ועל הביזוי שהוא נחלת נבחרי ציבור ברשות המבצעת וברשות המחוקקת. אחד מכלי הניגוח שנעשה בהם שימוש רחב הוא מספר המשרתים בקודש הזה, השרים וסגני השרים. בכמה מהמתוקנות שבמדינות העולם מסתפקים בשבעה שרים, תשעה שרים. אולי אין להם 7 מיליוני אזרחים, אולי אין להם כל כך הרבה בעיות וצרות ביטחוניות ואיומים קיומיים, וקשיים כלכליים, אבל גם הם יודעים לספור תחומי עיסוק ועשייה, ובכל אלו אינם מגיעים ל-24 שרים ושישה סגנים, כפי שהגענו אנו. גם אלו המבינים אילוצים קואליציוניים, מודים בפה מלא או בחדרי חדרים, כי הגענו לגבול האבסורד. לא רק מראית עין רעה יש כאן, כי אם גם אפשרות לפגיעה בתפקוד בשל פיצול וניגוד עניינים.
גם הכנסת, כמוסד מחוקק ומפקח על הרשות המבצעת, נפגע תפקודה מריבוי זה של שרים וסגני שרים. חברי הקואליציה שאינם שרים או סגני שרים - נער יספרם.
כדי לגייס תמיכה בדבר הזה - ואינני עושה חשבונות מי יזם את השינוי הזה. חבר הכנסת רמון, אינני עושה חשבונות מי יזם את השינוי הזה ותומך בריבוי שרים וסגני שרים - - -
אתה תומך בריבוי שרים וסגני שרים. אתם הובלתם את השינוי הזה בחוק-היסוד.
הגבול לזה הוא ההצעה שלך להרבות כמה שיותר בסגנים ובשרים.
אתה רוצה להיות ענייני, אתה רוצה לשנות את העולם? קום ושנה את העולם. אל תטיף מוסר.
קום ושנה את העולם. תצביע בעד החוק.
אני ממש לא הבנתי אם אתם מתנגדים או אינכם מתנגדים - זה תלוי בכיסא שאתם יושבים עליו ולא בעיקרון. הצעת החוק המונחת בפניכם היום - שחבר הכנסת אבו וילן ואני קיבלנו לה את הסכמתם וחתימתם של כ-50 מחברי הבית - באה להגביל את מספר השרים ל-18 ואת מספר סגני השרים לתשעה, והחוק אמור להיכנס לתוקף, אם יאושר, בכנסת השבע-עשרה.
מדובר בהצעת חוק-יסוד: הממשלה. ועדת החוקה דנה זה זמן רב בהצעת חוקה למדינת ישראל, ויושב-ראש הוועדה, חבר הכנסת מיקי איתן, הניח דעתי כי הוועדה - במסגרת דיוני החוקה - דנה בחוק דומה כחלק מהדיון בחוקי-היסוד. אני מבקש היום מחברי הבית לתמוך בהצעת חוק זו כדי להביע תמיכה עקרונית בהגבלת מספר שרי הממשלה, ולהעביר את ההצעה לוועדת החוקה. אנו, מציעי החוק - ואני מדבר בעניין זה גם בשמו של חבר הכנסת אבו וילן - מקבלים עלינו להמתין עד להשלמת עבודתה של ועדת החוקה בעניין הזה, ואפשר שההצעה שלנו תשולב בעבודתה ובתוצאותיה. תודה רבה.
איזה אחוז הצביע בשביל היטלר?
צודק חבר הכנסת כץ. הם עושים שימוש במה שאת וחברייך אומרים כל יום.
שלום כן, אבל איך זה - - -
אדוני היושב-ראש, חברי הכנסת, אתמול, מייד אחרי בג"ץ "ג'נין ג'נין", שאמר שגם אם הסרט מלא שקרים, זו לא סיבה לפסול אותו ולמנוע את הקרנתו, שמענו כאן מייד מחברי כנסת ערבים שהבג"ץ בעצם החליט שהסרט הוא אמת. זה לא פטנט נאצי, שאמר שאם חוזרים על שקר כמה פעמים הוא הופך אמת, זאת השיטה. אז למה אנחנו מתפלאים שגם בבית הזה, ולצערנו גם חברי כנסת לומדים שכשחוזרים על השקרים פעם אחר פעם אחר פעם, אנחנו מתפלאים ש-59% - - -
מה אנחנו רוצים מהגויים כשאנחנו שומעים יהודים בבית הזה חוזרים על דברי שקר ושנאה עצמית. למה אנחנו באים בטענות לאנטישמים כשאנחנו שומעים דברי שטנה עצמית מפי יהודים בבית הזה?
כבוד סגן שר הביטחון, האם הפיקה ישראל את הלקח ממה שקוראים הערבים "הודנה", לא תניח בפעם הבאה שבה תהיה הפסקה זמנית במעשי הרצח להוליך אותנו שולל, ולא תתייחס לכך כאל צעד בונה אמון, אלא כאל התחמשות ופתח להמשך התקיפות על ישראל מייד לאחר מכן?
אדוני היושב-ראש, אדוני השר, חברי חברי הכנסת, מותם הטרגי של שני תינוקות בישראל והמחלה הקשה שבה לקו תינוקות אחרים שניזוקו ממזון התינוקות הצמחי של "רמדיה", צריכים להיחקר לעומק ולהידון בערכאות. שם יוחלט אם מנהלי "רמדיה" נושאים באחריות, בזדון או בשוגג, אם חברת "הומנה" פשעה בזדון או בהתרשלות. אך לדיון יש עוד כמה היבטים, החורגים מממצאי החקירה ומהשלכותיה הפליליות. פרשת מותם של התינוקות מחוסר ויטמין B1, ראוי שתפנה את תשומת לבנו לצורת הפיקוח על מזון ותרופות, אך לפני כן ראוי שנברך מעל במה זו את הפרופסור איתמר שליט מבית-החולים "שניידר" ואת ד"ר פתאל מ"דנה", "איכילוב", שהיותם רופאים מצוינים היתה הבלם שאפשר גילוי מוקדם ומנע תחלואה קשה, ואולי גם מוות של תינוקות רבים אחרים. ככל שהדבר נשמע אולי מוזר, הרבה יותר פשוט לפקח על תרופות מאשר על מזון. קל יחסית לבדוק תרופה שיש בה מרכיב פעיל אחד או שניים ולעמוד על תכולתה, אך מזון מורכב מאלפי חומרים שונים, אלפי מולקולות, ואין היום בעולם מכונה או מכשור שאפשר להכניס לתוכו בצד אחד קציצה ובצד האחר לקבל תשובה מאילו מולקולות הקציצה הזאת מורכבת. אפשר לשאול שאלות על פחמימות ועל שומנים ועל חלבונים ועל חיידקים, אבל אי-אפשר לשאול הכול ואי-אפשר לדעת הכול, ולכן אנחנו תלויים בבדיקה מדגמית של מזון ומוצרי מזון. כיוון שאי-אפשר לבדוק הכול, אנחנו מסתמכים על תיעוד ועל אישורים ועל מוניטין ועל הסמכות שיש למפעלים המייצרים. מפעל בארץ אירופית, עם הסמכת 9000ISO , או אישור שהמפעל פועל במסגרת GMP - מפעל כזה ייבדק בפחות קפידה מאשר מפעל מן העולם השלישי שאינו מצויד באישורים או בהסמכות. ואם יש לקח שעלינו להפיק מהמקרה הטרגי הזה, הוא שגם ארץ מפותחת, מתועשת, מוקפדת עד אובססיה כמו גרמניה, אינה חסינת טעויות, או אינה חסינת זדון. בייחוד לא זדון. בשבוע הזה, שבו קיבלה על עצמה חברת "הומנה" אחריות לכך שהמוצר שלה לא הכיל ויטמין 1B, איננו יכולים להתעלם מהחשש שמא יש יד זדונית שביקשה לחבל בקו הייצור המיועד רק לישראל, או רק לאלה ששומרים כשרות. באותו שבוע נסגר מפעל אחר בגרמניה. השבוע פשטה את הרגל בגרמניה התשלובת הכימית Farben -AG , שהפורמולה הידועה שלה, ציקלון B, השמידה מיליוני יהודים בתאי הגזים. לא הייתי מזכיר את העניין הזה בהקשר זה אם לא הייתי סבור, שמה שטוב לכל העולם ומהווה סטנדרד נורמטיבי לבדיקת איכות מזון, אינו די טוב בעבורנו, משום שאנחנו נתונים תחת איום של טרור כימי וביולוגי, ולכן עלינו לבדוק מזון, תרופות ומים בשבע עיניים. כאמור, מה שטוב לכל העולם - מחייב אותנו  פי-77. מה שנקרא "תוצרת גרמניה", חברי הכנסת, אצלי זה לא מוניטין, להיפך. אני נמנה עם אלה, שלצערי מתמעטים והולכים, שאינם קונים שום דבר מתוצרת גרמניה, וכף רגלי לא תדרוך בארצם. מין חשבון היסטורי כזה, שגם ידידות פוליטית, שלוש צוללות או תיווך עם ה"חיזבאללה" לא מוחקים.
אני שונא לקלקל את האווירה האידילית פה. גם בלבי יש פינה חמה ל"ביקור חולים", ומתוך היכרות עם המערכת הרפואית בירושלים, נדמה לי שבית-החולים "ביקור חולים" במקומו הנוכחי, במבנה הנוכחי שלו, בקיבולת שלו, בנפח האשפוז שלו וביכולות שלו - מיותר.
אדוני היושב-ראש, אדוני סגן השר, חברי חברי הכנסת, אני תומך בהצעת החוק הזאת. מי יכול בכלל להתנגד להשקעות הון בישראל? הדברים באמת מובנים מאליהם. מובן שצריך לוודא שהשקעת ההון אינה גוררת נזק למדינה או נזק סביבתי כלשהו. למשל, אם השקעת ההון גוררת כריתת יערות מסיבית לצורך ייצור טונות של נייר, זה משהו שגורם נזק סביבתי, ואני תמה שהמופקדים על איכות הסביבה אינם מתערבים בנושא הזה. ואם הזכרנו כריתת יערות – כריתת איברים מגופה של המדינה או כריתת שלושת-רבעי ירושלים כתוצאה מהשקעת הון. בארצות-הברית, חברי חברי הכנסת, יש חוק, שכל גורם המקבל מימון זר לקידום עניינים כלכליים, חברתיים, פוליטיים, צריך להירשם כסוכן זר. האיחוד האירופי משקיע מיליונים בביילין ובטרמפיסטים שלו כדי לחלק את הארץ – כדי לחלק את ירושלים. אני מציע שבחוק שאנו דנים בו היום ייכנס תיקון, שיאמר שגם אם ההשקעה או התרומה אינן אסורות לחלוטין על-פי החוק, יחול עליהן מיסוי כזה, שיבטיח שלפחות חלק מהכסף ילך לביטחון, לרווחה, לבריאות. אתם יודעים מה? - גם להתנחלויות. אני בטוח שהאיחוד האירופי ימשיך לממן את ההשקעות שלו אם הוא ידע שחלק מהכסף הולך ישירות להתנחלויות. תודה רבה.
אדוני היושב-ראש, חברי הכנסת, כשקיבלה ממשלת ישראל את מפת הדרכים, היא הוסיפה 14 הסתייגויות. הראשונה בהן היא, שכדי להתקדם בתוכנית צריך שישרור שקט מוחלט ושהרשות הפלסטינית תילחם בטרור ותפרק את ארגוני הטרור. הנה, היו כמה שבועות שבהם לא נרצחו יהודים; לא שלא ניסו, אבל אצלנו, שלום נמדד במבחן התוצאה ולא במבחן הכוונה. ושוב החלו הפטפוטים על ה"הודנה", ו"הודנה", כידוע לכולנו, אינה מלחמה בטרור אלא מתן פסק-זמן להתארגנות, להתחמשות ולשיפור טווח ה"קסאם". הבוקר נהרגו שני חיילי צה"ל, והפטפוטים על ה"הודנה" לא חדלו לרגע. האם הממשלה מתכוונת לעמוד על ההסתייגויות שלה עצמה ממפת הדרכים, או שגם הם יקפלו אותנו?
אדוני היושב-ראש, רבותי השרים, חברי חברי הכנסת, גל אנטישמי חדש-ישן שוטף את אירופה, וגם מדינות אסיה ואמריקה אינן נקיות ממנו. אנו שומעים הכרזות אנטישמיות מפי ראש ממשלת מלזיה, מפי מיקיס תיאודורקיס, שלא מסתפק רק בהלחנת ההמנון הפלסטיני, אלא גם גילה את פרצופו האנטישמי האמיתי בהכרזה כי האומה הקטנה שלנו היא שורש הרע שבעולם. כמה נכתב ונאמר כבר על האנטישמיות, על שורשיה ופרצופיה השונים באלפי שנות ההיסטוריה של העם היהודי. גם חילופי המסכות בין אנטי-ציוניות, אנטי-ישראליות ואנטישמיות, גם חילופי המסכות האלה כבר מוכרים ושורשם אחד, ושנאתם אחת – שנאת ישראל: ישראל העם, ישראל המדינה, ישראל התרבות והדת והאנשים והגנים שלהם עד דור חמישי. כבר 60 שנה מתביישות מדינות אירופה באנטישמיות השורשית שלהן, כי ראו לאן הובילה אותם, לאן הובילה אותנו, באילו רכבות בקר הובילו אותנו קטרי שנאת ישראל למשרפות, באילו יערות גרמו לנו חיות היער האנטישמיות לכרות את קברינו במו-ידינו לפני שירו בנו. אבל בשנים האחרונות, ובמסווה של התנגדותם הלגיטימית לכאורה למדינת ישראל ולמדיניותה, הם שוב מרימים ראש ואינם בושים במעשיהם. בתי-כנסת נשרפים, יהודים נרצחים, ודעת הקהל באירופה מגדירה את ישראל כאויב מספר אחת לשלום העולם. אבל כיוון ששרידי רגשי האשמה עוד בתוכם, והחשש מביקורת עוד קיים, הם יעדיפו תמיד לצטט מה אומרים הישראלים על עצמם, בבחינת: מה שמותר להם בוודאי מותר גם לנו. אינני תמים, חברי הכנסת. הכפר הגלובלי שלנו מאפשר בתוך יום אחד להפוך מאמר מערכת ב"הארץ" לעמדה אישית של מרצה בהרווארד, המסרב לקבל דוקטורנט ישראלי רק כי הוא שירת בצה"ל, הצבא המבצע לדעתו את הזוועות המתוארות ב"הארץ". אבל עוד פחות מזה אני תמים, ועוד פחות מזה אנחנו רשאים לגלגל עיניים ולהיתמם כאשר מי שהיה יושב-ראש הסוכנות היהודית - אני מצטער שחבר הכנסת בורג איננו יושב כאן, כי הייתי שמח לומר לו זאת בפניו, וחבר הכנסת בורג העיד על עצמו שלא ידע לומר מה זה ציוני ומה זה פוסט-ציוני - כאשר מי שהיה יושב-ראש הבית הזה כותב מאמר שטנה על ישראל לא לצורכי פנים, לא כביקורת, בבחינת נאמנים פצעי אוהב, אלא ישר באנגלית לגויים וישר ל"פורוורד", ל"הרלד טריביון", והוא מתאר את ישראל כמדינת אפליה לאומנית, המחזיקה את הפלסטינים תחת מגף קלגס. חבר הכנסת בורג יודע יפה איך זה יישמע וייראה גם בגרמנית, גם בצרפתית וגם בערבית, איך ואיפה ובאיזו שמחה יעשו במאמר הזה שלו שימוש כל שונאי ישראל. אז גם לאברום בורג ולכל מי שעושה כמותו, גם להם חלק ונחלה בהריסות בתי-הכנסת באיסטנבול, באודים העשנים של בית-הכנסת בצרפת. גם הם נותנים דלק לאנטישמיות, ולא בבלי דעת, לא בבלי דעת.
אדוני היושב-ראש, חברי חברי הכנסת, גברתי השרה, אני יכול להבין ללבם של החלכאים והנדכאים המוצאים את עצמם פגועים עוד יותר מהתוכנית הכלכלית החדשה; אלה שאינם מסוגלים לעבוד, שיש להם ילדים ועתה קוצצו גם קצבאותיהם. אני יכול להזדהות עם החולים שחסרות להם תרופות; אני יכול לשים את עצמי במקום הרופאים היודעים על תרופה שעשויה להציל חיים או לשפר איכות חיים, ואין ידיה של מערכת הבריאות, המקוצצות קשה, משיגות לרכוש את התרופות האלה. ועם זאת, אני מבין גם שאי-אפשר לקומם את המשק מהריסותיו רק בחלוקת תמיכות, קצבאות ומענקים. אני מבין שבלי שיהיה רע – לא יהיה טוב. אני בטוח שלא לאינטרפרטציה הזאת של הדיאלקטיקה המרקסיסטית התכוונו מציעי הצעת האי-אמון, אך ודאי תסכימו אתי שיש מחלות, ויש נקודות שבר בחיי יחיד ואומה, שאי-אפשר לרפא אותן בלטיפות או במשחות, אלא רק בניתוח.
אדוני היושב-ראש, חברי חברי הכנסת, אין בבית הזה חילוקי דעות אשר לעצם מצבו הקשה של המשק. אנו חלוקים רק על התרופות. והנה, כדי להיאבק בתוכניתה הכלכלית של הממשלה, נוטלים העובדים לידיהם את נשק השביתה. זכות השביתה היא זכות יסוד במדינה דמוקרטית, והיא תרופה להתעמרות השלטון, אך בחודשים האחרונים ניטלה זכות זו במינון יתר. כל תרופה יכולה להפוך לרעל – הכול תלוי במינון. וכאשר רבבות אזרחים נותרים בלי תעודות ודרכונים, משרדי הממשלה ובתי-המשפט עובדים ואינם עובדים, נמלי הים שובתים ונמלי האוויר נסגרים בפראות, באלימות, בחוסר התחשבות מוחלט באזרחי המדינה הזאת, זה מינון קטלני. כאן תיהפך על המשביתים הדיאלקטיקה שלהם – תהיה לבומרנג, לחרב פיפיות. כשמפריזים, מקוממים את כל העם או את רובו, גם את אלו שהיו אמורים להצטרף למאבק. לכן תגיש הממשלה הצעות חוק שתפקידן לצמצם את יכולת השביתה – כדי לצמצם את הפגיעה באזרחים. כאשר הנזק למשק בשביתה חסרת אחריות שקול כנגד כל התועלת שכל התוכנית הכלכלית יכולה להביא, וכאשר בכוחניות ובבריונות סוגרים את המגופות, את המפסקים, מתייחסים למשק כאילו המדינה היא של מישהו אחר, מנסרים את הענפים שעליהם כולנו יושבים – אז גם אני תומך בחקיקה הזאת, חקיקה שבאה להגן על המדינה ועל אזרחיה. לפני כמה חודשים הצעתי, חברי חברי הכנסת, עוד בעקבות ז'בוטינסקי, חוק בוררות חובה בסכסוכי עבודה, וזכיתי להתנגדות משמאל ומימין. אז מי שלא רצה בבוררות מקבל עכשיו חקיקה מגבילה וכופה. המצב הכלכלי הוא כה קשה, חברי חברי הכנסת, שגם תקציב הביטחון מקוצץ באופן חריף; חריף כל כך, עד שראשי מערכת הביטחון הצהירו שהתקציב אינו מעניק ביטחון לישראל - אינו מאפשר להבטיח את ההגנה על עם ישראל בארץ-ישראל. וכשמקצצים כך גם בביטחון, כשאין די כסף לשעות טיסה ולאימוני טייסים, המצב ודאי רע מאוד, כך חשבתי, וידעתי שלא אוכל לתמוך בתקציב – כשזה תקציב הביטחון שלנו, ואם זה מה שחושב עליו שר הביטחון עצמו, שאומר שלא יוכל לקבל אחריות לביטחוננו בתקציב כזה, מי אני שאומר את ההיפך? עד ששמעתי אתמול כי שר הביטחון הורה לחיל האוויר לקיים גיחות צילום מעל יהודה ושומרון כדי לאתר מאחזים בלתי מורשים חדשים. אז בשביל זה יש כסף למערכת הביטחון – כנראה לא חסר להם כלום, והתקציב שקיבלה המערכת, יש בו אפילו עודפים. כאשר אני שומע שצה"ל מחליט לפנות מחנה בבקעת-הירדן – בחמאם-אל-מאליח למשל, או בייט"ב, או בנועם – הוא לא מציע למכרז, לכל המרבה במחיר, את הצריפים. הוא עולה עליהם בבולדוזרים או מפקיר אותם לערבים, כאילו הם של אף אחד, כאילו אין שום בעיה כלכלית בארץ, כאילו יש עודף בתקציב הביטחון. מה שברור הוא שסדרי עדיפויות ראויים אין בו. תודה רבה.
אדוני היושב-ראש, בהמשך לדבריו של חבר הכנסת מגלי והבה, נדהמנו לשמוע היום את ההודעה כי שר התמ"ת החליט לסמן סימון שונה את מוצרי יהודה ושומרון. גם השרה דליה איציק ידעה להילחם בהחלטה הזאת ולמנוע אותה כשהיא היתה בתפקיד. אם ידרשו מדינות אירופה מחר לסמן את כל המוצרים שמיוצרים במפעלים בבעלות יהודית בארץ-ישראל כדי שיוכלו להטיל עליהם מסים, שלא יוטלו על מוצרים מתוצרת מפעלים בבעלות ערבית, למשל, האם גם אז תיכנע ממשלת ישראל לתביעה אנטישמית כזאת? האם עוד לא הבנו שחוט אחד מקשר את ההתנגדות, כביכול, למדיניות ישראל ביהודה, שומרון וחבל-עזה, התנגדות לישראל בכלל ואנטישמיות נקייה בלי מחלצות? ומי שסבור שאם ישליך לרגלי האנטישמים את תוצרת יש"ע ויינצל בכך מגורל חרם על תוצרת ישראל כולה, דומה ממש לאותה חבורה שהסגירה את הסודטים לידי היטלר וסברה שבכך תינצל מן המלחמה.
אדוני היושב-ראש, בראשית היתה אנטישמיות - שנאת ישראל, העם, הדת והגזע. ואחר כך היא התחבאה במסווה של אנטי-ישראליות. ואחר כך היא התחבאה במסווה של התנגדות למה שחברינו הערבים קוראים הכיבוש, והשמאל מחרה מחזיק אחריהם. ועכשיו, כדי לרצות את שונאי ישראל, משליכים לרגליהם את התוצרת של יישובי ישע. ובאיזה נימוק? בנימוק, שאם לא נסכים לסמן את היהודים האלה בטלאי צהוב, יטילו מסים על כולנו. זו היתה הפסיכולוגיה של צ'מברליין במינכן, וזו גם היתה הלוגיקה של ה"יודנראט". איך יגיבו חברינו הערבים, אם נחליט - רק לצורכי פנים - לסמן את כל התוצרת של היישובים הערביים בארץ-ישראל, כדי שהיהודים יוכלו להטיל עליהם חרם?
אדוני היושב-ראש, אדוני השר, חברי חבר הכנסת רשף חן אמר, שכשמימין ומשמאל צועקים עליך, זה סימן טוב לראש הממשלה שהוא צודק. אני גם מכיר את הכלל, שכשכולם אומרים לך שאתה שיכור, תשכב לישון. לאחר שאריאל שרון שבר את הקונסנזוס של המחנה הלאומי והכריז על הכרתו בזכותם של הערבים לעוד מדינה, והפעם ממערב לירדן, החל התהליך הבלתי-נמנע של התיישרות לשמאל ולכיוון הערבים. ביילין, מאדריכלי אוסלו שסולק מהגה הספינה, מצא מקלט בבטן הספינה, צירף אליו את מי שערפאת הסכים לשלוח אליו, כמה עסקני טרור מדרג ד', והתחיל לקדוח חורים בתחתית האונייה שלנו, ונפתחה תחרות פרועה. תוכנית שינוי, עמי איילון, תוכנית העבודה, מי יוותר יותר. חתיכת נגב? הולך. רצועה מחבל-לכיש? בבקשה. שלושה-רבעים מירושלים? למה לא. מה יצליח להטביע יותר מהר את הספינה? מי יצליח להשקיע אותה עמוק יותר בים התיכון? מול כל תוכניות העיוועים הללו ניתן היה אולי לצפות מאריאל שרון שיציג תשובה לאומית-ציונית-יהודית, אבל בסוף השבוע האחרון שחרר אריאל שרון בלון ניסוי בדמות תדריכים לתקשורת, לכמה כתבים מדיניים, לגבי פינוי חד-צדדי של יישובים ופינוי שטחים. לא חלילה כאשר יסתבר שאויבינו עמדו במה שהתחייב מהם מתוכנית מפת הדרכים, אלא להיפך, רק כאשר יתגלה שוב שאין לנו עם מי לדבר. בתחרות הריצה שמאלה הציב ראש הממשלה שלנו יעד חדש ושמו מפת דרכים חד-צדדית. שרון מאמץ שוב את הטרמינולוגיה של השמאל, ואני מברך את השמאל על כך. שכנעתם אותו בכך שאמרתם שנסיגה חד-צדדית היא האינטרס של ישראל, כדי לשפר את חיי היום-יום שלנו בלי לפגוע בביטחון. כל מה שהוזה עליו מחנה השמאל היום, הופך מחר לבלון ניסוי של שרון ומחרתיים לתוכנית המדינית שלו.  מה שהיה אתמול חוכא ואיטלולא, גדר שאינה מסוגלת לספק כמובן אפילו ביטחון - - -
לא, אני חושב שהוא יכול להקדים רפואה למכה, שיגיע ישר לאן שהשמאל רוצה להגיע אליו. למה הוא צריך להיגרר אחריהם? מה שהיה אתמול חוכא ואיטלולא, גדר שלא מסוגלת לספק אפילו ביטחון בפיו, הופכת היום משאת נפש שכדאי לריב עליה עם האמריקנים.
מה שהיה אתמול חפירות חייו של העם היהודי והסלע האסטרטגי שלנו, הופך היום במחי התיישרות לשמאל לעוד נקודה שבכאב, הרבה כאב, כדאי לישראל לוותר עליה. חברי חברי הכנסת, הערוץ "דיסקברי" הקרין בשבוע שעבר סרט תיעודי מרתק שנקרא "הסחיטה", על התהליך המדיני של הקרבת צ'כיה והסודטים. ומי שלא למד את השיעור איך ויתרו צ'מברליין ודלדיה צעד אחר צעד להיטלר, שנשבע להם שזאת התביעה הטריטוריאלית האחרונה ואחריה יהיה שלום, לא למד דבר מעולם. מנהיגי ישראל לא למדו את לקח מינכן. בתחרות מי יזרוק נתח גדול יותר לרגלי ערפאת, אנחנו מגיעים לשיאים חדשים. מי שלא יבין כי הפקרת חבל-עזה היא כהקרבת הסודטים להיטלר, ייאלץ לחזות בחורבות ישראל עשנות, וגם כשננצח, בתום המלחמה הזאת, לא נבין מי הרשה לנו לשכוח את הלקח ההיסטורי הזה: זכור את אשר עשה לך עמלק.
הם הודיעו שבפינוי הראשון של הממשלה, הם לא בממשלה.
אני רק רוצה להסב את תשומת לב החברים: שימו לב לתוכנית העבודה של השבוע הבא. על-פי בקשתם של 40 חברי כנסת, יתקיים ממילא דיון במליאה בנושא הזה.
בטח. אנחנו נותנים לדבר חופשי.
אדוני היושב-ראש, חברי חברי הכנסת, העוני קשה ומחמיר. האבטלה קשה ומחמירה. ואנחנו מחפשים כסף לבריאות, לחינוך, לביטחון, לרווחה. נראה כאילו אין כסף לכלום. תקציב הביטחון אף הוא מקוצץ קשה. שר הביטחון אמר שב-32 מיליארד הוא לא יכול לערוב לביטחון ישראל. אין כסף לימי אימונים, אין כסף לשעות טיסה לאימונים, אין כסף  להחזיק עוצבות, אבל למה יש לנו כסף בתקציב הביטחון? - לטיסות צילום בשמי יהודה ושומרון. כדי לצלם מאחזים בלתי חוקיים יש כסף, כך התבשרנו בשבוע האחרון. אני רוצה לעדכן את מערכת הביטחון: האמריקנים מצלמים, אפשר לחסוך את הכסף הזה. ואם רוצים עוד יותר לחסוך, אפשר לקחת את סרטי הצילום של "שלום עכשיו". ממילא עושה רושם, יותר ויותר, שמדיניותו של ראש הממשלה בנושא מפת הדרכים ובנושא הנסיגה החד-צדדית מתקרבת והולכת למדיניות "שלום עכשיו" יותר מאשר למצע הליכוד או להחלטות מרכז הליכוד. לא רק זאת. הצבא, הצבא הזה שלנו, שאין לו כסף לכלום, מספיק עשיר בשביל לנטוש את כל המחנות שלו בבקעת-הירדן: את חמאם אל-מליח ופלס ובקעות וייט"ב ומחנה נועם, ואת מחנה סנור בגב ההר כבר נטש לפני חצי שנה, ולבנות מחנות חדשים בנגב. הנגב מאוד חשוב; בייחוד בשבוע בן-גוריון. מחנות חדשים מאוד חשובים. אבל מחנות חדשים בונים כאשר יש כסף, ולא כשאין כסף לכלום. ואיך נוטשים את המחנות הישנים? כאילו הצריפים ועמודי החשמל והגדרות והחלונות והדלתות והצינורות הם של אף אחד. וכשמתיישבי ייט"ב מבקשים שהצבא יישאר עוד ימים מספר כדי שיוכלו להיכנס למחנה הנטוש, הצבא מתעלם מהבקשה ומניח למאות בוזזים ערבים לפרק את המחנה. או ששולחים דחפור להרוס את הצריפים בחמאם אל-מליח, כאילו הם של אף אחד, כאילו לא צריכים צריפים באיזה  מקום. למה לא יוציאו מכרז וימכרו אותם לכל המרבה במחיר? לצבא לא כדאי לפרק? הבנו. לצבא זה לא כלכלי לפרק? הבנו. אולי יש מישהו שזה שווה לו שקל אחד לפרק, והוא ישלם את השקל הזה לצבא? לא בדקו. לא הוציאו מכרז. עלו עם דחפורים והרסו. עוד כסף אפשר לחסוך. מיליארדים רבים אפשר לחסוך אם לא יבנו את גבול המדינה הפלסטינית דה-פקטו בצורת גדר של 12 מיליון שקל לקילומטר. לעגל הזהב סוגדים גדולי הבוכים על העוני הקשה. בשום מקום בתנ"ך לא מצאתי כתוב שהגדר צריכה לעלות 12 מיליון שקל לקילומטר אורך. בשביל לתת לערבים עוד מדינה מספיקה גם גדר שעולה מיליון שקל לקילומטר, ויש אומרים שגם גדר בקר מספיקה לצורך זה.
אדוני היושב-ראש, חברי חברי הכנסת, השבוע ציינה מדינת ישראל 30 שנה לפטירתו של דוד בן-גוריון, האיש שהכריע במועצת העם הזמנית בהצבעה על הקמת המדינה, ראש הממשלה הראשון של מדינת ישראל.  	בנגב ייבחן עם ישראל, אמר דוד בן-גוריון, וראוי שמדינת ישראל תבחן, 30 שנה לאחר מותו, איך עמדה במבחן הזה, איך הפקירה את אדמות העתיד הלאומי שלנו לבנייה בלתי חוקית, לשוד קרקעות, לפשע מאורגן; איך הוקמו עשרות תחנות דלק פיראטיות.  	בן-גוריון ידע מה הוא אומר כשקבע את הנגב כאבן-הבוחן לרצינותו וליכולתו של עם ישראל להיות עם מחובר לאדמתו, יודע להפריח את שממותיה, לפתח אותה, להופכה אור לגויים. על מצבתו ציווה דוד בן-גוריון לחרוט רק דבר אחד: עלה ארצה בתרס"ו. ציוני אמיתי.  היו"ר ראובן ריבלין: תודה לחבר הכנסת אלדד.
אדוני היושב-ראש, חברי חברי הכנסת, מחר יהפוך את עצמו הסינמטק הירושלמי לשופר תעמולה של ארגוני הטרור. בשם חופש הדיבור, תוקרן שם עלילת הדם המכונה "ג'נין ג'נין" בחסות בג"ץ. כיוון שהתקשורת לא ממש באה לסקר את לוחמי החטיבה ואת משפחות החללים, הם מקיימים משמרת מחאה באוהל ליד בית-המשפט העליון. כיוון שלוחמי החטיבה ברובם משרתים גם בימים אלו במילואים, אני קורא לכם, לאלה מכם שנמאס להם לראות איך מפיצים עלילת דם בגיבוי בג"ץ, לבוא ולהפגין בשערי הסינמטק בירושלים מחר ב-21:00.
אני אדבר כל עוד אתה תדבר.
- - - שלא לשמור אותה כאן.
כבוד נשיא המדינה, אדוני יושב-ראש הכנסת, גברתי הגברת גאולה כהן, שבוודאי תזהה את המקור לחלק מהדברים שאומר היום בירחון "סולם" מלפני כמעט 50 שנה, נציגי המועצה הציונית אשר ביציע, וכל מי שמזהה את עצמו כציוני ועומד במבחן ההגדרה ההרצליאנית – יבורך, בייחוד בעת הזאת, שהיא עת ליקוי מאורות. כשמת היה הרצל בן 44. במשפט דרייפוס ובהשתוללות האנטישמית שבאה בעקבותיו וסחפה את צרפת כולה צפה כעיתונאי כשהיה בן 34. בעשר השנים שלאחר מכן הוא חולל את התנועה הציונית והעניק לנו את חזון מדינת היהודים. עשר שנים. הוא מת בגיל 44. רובנו, בבית-הנבחרים הזה, רבות שנותינו משנותיו, והיום, כשאנו מציינים את שנת ה-100 למותו, אנו יכולים להעריך את המשקל הסגולי העצום שנאגר בכל אחד מימי חייו המעטים, מיום שהיה לאב המייסד של הציונות, תנועת השחרור הלאומי של העם היהודי. רק למתכת כבדה מאוד יש משקל סגולי גבוה כזה, ואם נרצה להרחיק משלנו לעולם הפיזיקה, נבוא ונאמר: הרצל היה האורניום המועשר של תחיית העם היהודי. כשאנו באים לסכם מה נתן הרצל לעם היהודי, אנו אומרים בדרך כלל: את הציונות המדינית. אבל כל כך רבים עיוותו וסילפו את המושג הזה מאז, עד שהיום חובה עלינו לבוא ולהבהיר מה היא הרצליאניות. הרצל ראה את מצב היהודים בעולם, ראה מצב חולני, ובחן את הסימפטומים של המחלה, אבחן אותה וקבע את תרופתה. הוא קבע את המקבילית הפוליטית הייחודית שלו, כשאמר: שאלת היהודים היא צרת היהודים, ומדינת היהודים היא פתרון שאלת היהודים. בכל מקום בעולם שחיים בו יהודים, תצוף במוקדם או במאוחר האנטישמיות. האנטישמיות על-פי הרצל אינה מצב חריג או יוצא דופן, אלא תוצאה בלתי נמנעת של מצב הקיום האנומלי של העם היהודי, כעם מפוזר ומפורד בין העמים. היהודי אינו יכול לחיות את חייו הלאומיים הטבעיים כיהודי בגלות, ומשפט דרייפוס הוכיח, גם לא להיטמע כאדם-אזרח בתוך מדינתו. יש ארצות שבהן צרת היהודים היא רדיפה קבועה ויומיומית, ויש ארצות שבהן היא מתפרצת רק מפעם לפעם, אך בלי כל קשר לצורת המשטר בכל אחת מהארצות הללו, בכולן צפויה להגיע שעת חורבן ודמים לכל היהודים. ואם בשעתו התקבלו דבריו כנבואות זעם של הוזה תימהוני, באה ההשמדה והוכיחה את צדקתו. ולכן, אומר הרצל - וכאן החידוש הגדול שלו - אין טעם לטפל בסימפטום, באנטישמיות, אלא במחלה. המחלה היא מצבם הלא-נורמלי של היהודים, הגלות. וכדי לרפא את המחלה, יש צורך לקבץ את כל היהודים קיבוץ טריטוריאלי מכל ארצות הגויים; את כל היהודים. רק מעשה זה יביא לחיסול צרת היהודים, וזהו פתרונה של בעיית היהודים, ופתרון זה הוא צורך העולם לא פחות משהוא צורך העם היהודי, ולכן קום יקום. ללא פתרון זה, ללא יציאת הגלויות כולן, לא תיפסק צרת היהודים, לא תיפתר שאלת היהודים. והנה קיימת לעינינו, כאשר ניבא, מדינת היהודים, אך האם נפתרה צרת היהודים? איננו זקוקים היום לגלי שנאת ישראל האוחזים באירופה ובעולם המוסלמי כדי להעיד: לא נפתרה צרת היהודים. שאלת היהודים עומדת. ובעת האחרונה, מחוץ ומבית, שוב יש המטילים ספק בעצם הצדקת קיומה של מדינת היהודים. אם כך, אפשר טעה הרצל? אין חולקים עוד על הנחת היסוד שלו על החורבן הצפוי, על התהום האורבת ליהודים מעצם מציאותם בגלות. ומי שאומר שמה שעשו לנו הגויים בהשמדת יהודי אירופה לא יחזור, איננו ציוני הרצליאני. כי הרצל קבע שההשמדה היא חוק הגלות, לא תאונת דרכים היסטורית. ועוד מוכיחים אנו כאן, בעצם קיומנו, עוד אחת מטענות היסוד של הרצל, כי מדינת היהודים אפשרית. הרצל, בטהרתו, בתמימותו, סבור היה שיש רק מכשולים חיצוניים לציונות. "חסרונו הגדול", כתב מנחם אוסישקין לאחד העם, "יהיה גם יתרונו החשוב ביותר. הוא איננו יודע כלום על היהודים, לכן הוא סבור שיש רק מכשולים חיצוניים לציונות ולא מכשולים פנימיים. מוטב שלא נגלה לו את העובדות, כדי שלא ייפגם כוח האמונה שלו". ההכרזה על מדינת ישראל היתה אפשרית כשנחלשו מעט כוחות ההתנגדות לה מתוך העם היהודי. ובעת הזאת, כשרוחות אוסלו וז'נבה מאיימות לכבות את לפיד באזל, ראוי שכל מי שאינו הרצליאני יידום, שמא יצליח להוכיח כי הרצל טעה, שמא יצליח ליטול מאתנו את הבסיס הטריטוריאלי שבלעדיו אי-אפשר לפתור את צרת היהודים. מי שאינו מבין כי מתיישבי נצרים הם הם נציגי הציונות האמיתית, המשלבים בגופם וברוחם את הציונות ההרצליאנית עם ערכי גאולת הקרקע וההתיישבות של החלוציות ההיסטורית, מי שאינו מבין את אלו, הוא פוסט-ציוני, ציוני-רוחני או כל דבר אחר, רק ציוני הרצליאני איננו. מדינת היהודים קמה, בנימין זאב, אך לא הגיעו הדברים לידי פינוי הגלויות בשלמותן. ולא זכינו ליציאת מצרים שלמה. וכיוון שלא היתה יציאת הגלויות כולן, וכיוון שעדיין קיימת, כפי שהיתה קיימת תמיד, בעיית היהודים בעולם, על כן נוספה צרת יהודים נוספת: צרת מדינת היהודים. מדינת ישראל לא פתרה את בעיית היהודים. לא שהרצל טעה, הוא פשוט לא העריך שכאשר תהיה ליהודים סוף-סוף מדינה במשפט העמים, עדיין יהיו יהודים שיעדיפו להמשיך את המחלה, את הגלות. מדינת ישראל אינה המדינה ההרצליאנית, כי לא בא אליה כל העם היהודי. וחלק מאלה היושבים בגלות אפילו מכנים את עצמם ציונים. הם שולחים תרומות, עוזרים לישראל - הם חובבי ציון, לא ציונים, בוודאי לא ציונים הרצליאנים. אך אנו, כקבצנים הזקוקים לנדבות הגביר, איננו מעזים לבוא ולומר להם שוב ושוב ושוב את האמת של הרצל: רק פינוי כל הגלויות יפתור את צרת היהודים. רק אז תהפוך מדינת היהודים לפתרון ולא לצרה נוספת. במקום ניתוח לריפוי המחלה, רואות עינינו את התפשטותה. לא רק צרת יהודים בגרמניה, ביוון, ברוסיה, יש גם צרת יהודים בארץ-ישראל. וכיוון שמדינת ישראל נראית היום כאילו הוקמה בידי בניו הרוחניים של אחד העם ולא בידי בניו הרוחניים של הרצל, ומשום שהעיקרון הטוטלי של פתרון בעיית היהודים מבית- מדרשו של הרצל הושלך לאשפה, וכיוון שרבים מקרבנו לא מחוברים לארץ בקשר בל יינתק, יכולים להיות כאן או לרדת ללוס-אנג'לס, יכולים להיות בארץ-ישראל בלי להיות בירושלים, והארץ היא להם רק תחום מושב ולא מולדת - כיוון שכך, אנו עדים היום לכך שצרת מדינת היהודים הפכה גם בטריטוריה הזאת לעוד צרת יהודים סתם, והאנטישמיות הערבית מאיימת להשמיד אותנו, כפי שהשמידה אותנו האנטישמיות באירופה. עד אשר לא ישוב ויעלה הפתרון ההרצליאני הטוטלי בצורתו הפשוטה, לא יהיה פתרון לצרת היהודים, גם לא לצרות מדינת היהודים.
אדוני היושב-ראש, חברי חברי הכנסת, אמש נעצרו בדרך למגרון שש מכולות. תושבי מגרון וכל מי שחושש מפני האפשרות שממשלת ישראל תרצה לעקור יישוב בארץ-ישראל, נערכים לעימות. אני מבקש להבהיר, כי מגרון אינו מאחז בלתי חוקי. זה יישוב לכל דבר ועניין. מי שביקש תחילה להורידו בטיעונים של בנייה בלתי חוקית, הבין עתה כי לא מדובר בבנייה כזאת, ולכן המנגנון שבו ינסו להרוס את היישוב, שבו יותר מ-40 משפחות ו-70 ילדים, יישוב שעומד על תלו ארבע שנים, יהיה עקירה מסיבות מדיניות, מה שמעיד כאלף עדים על כך שלא מדובר בבנייה בלתי חוקית במאחז בלתי מורשה, אלא ביישוב. מי שרוצה לטפל במבנים בלתי חוקיים, שילך ויבצע תחילה את אלפי צווי ההריסה לבתים ערביים בלתי חוקיים בשטחי C. בכל השנה האחרונה בוצעו רק 20 צווי הריסה כאלה, ובמגרון מבקשים להרוס 40 בתים.
לא מפעילים שם צווי הריסה, אלא זה תהליך מדיני.
אדוני היושב-ראש, אדוני השר, חברי חברי הכנסת, הדברים שאני מבקש לומר היום, גלויים ודוויים - אינם מיועדים בעצם לכולכם. אני מבקש לפנות אל אלו בינינו העוסקים בשבועות האחרונים במירוץ פראי לאחור; אל אלו שמתוך ייאוש או עייפות או מבוכה הפכו את עורם, והם מטיפים לנו היום ללכת בדרך שרק אתמול שללו אותה מכול וכול; אל אלו שמתוך שהם משוכנעים שאין לנו עם מי לדבר, החלו לדבר אל עצמם, תוך שהם מקפידים על כך שהעולם כולו ישמע את דבריהם. מילא לדבר, אבל דומה שהם גם משחקים שח עם עצמם, וכאילו לא די בכך, הם גם מפסידים ואנחנו מפסידים עמם. הרבה מלחמות ידענו, חברי הכנסת. הקשה מכולן היתה מלחמת הקוממיות שלנו. רבים בנו הגיעו להכרה בשנים האחרונות כי מלחמת השחרור שלנו עוד לא תמה ועודנו נלחמים בה. ובמלחמה ההיא למדנו כי לעתים מנצח זה שנשבר אחרון. בלב דווה אני פונה אליכם ואומר: פקחו עיניים. אתם נשברים. האויב חוגג את סימני שבירתנו. אין לנו רשות, בשם כל ההיסטוריה היהודית, אין לנו רשות להישבר. על המותרות הללו לא תסלח לנו ההיסטוריה, לא אבותינו שהאמינו ומתו במלחמה, לא ילדינו שאתם עומדים לעקור מבתיהם ולשמוט מתחת רגליהם את זכותם להיות עם חופשי בארצנו. כמה הררי מלים שפכתם, אריאל שרון, אהוד אולמרט, לימור לבנת, כמה טונות של נייר כיליתם כדי לשכנע את כל העולם כי אסור להיכנע לטרור, כי ארץ-ישראל שייכת לעם ישראל, כי דין חברון כדין צפת, כי מי שלא ישלוט בגב ההר של ארץ-ישראל יאבד את שליטתו בארץ כולה. באיזה להט דיברתם, מתוך אמונה, מתוך אהבה אמיתית לארץ, לאותה ארץ שאתם מבקשים לתת עתה לגרועים שבאויבינו, לאותה ארץ שאתם מבקשים לעקור ממנה יישובים יהודיים, להגלות ממנה דור ראשון ושני של מתיישבים חלוצים, אותם ואת ילדיהם, אותם מתיישבים חלוצים שקשרתם עטרות לראשיהם, אותם שהבטיח להם אריאל שרון ראש הממשלה, ואני מצטט מברכתו לחגיגת 30 שנה לנצרים: "אנשי נצרים הם כלפיד לפני המחנה. גבורתם כמוה כסמל לנחישות הדעת, לעקשנות ולביטחון. כי זו הארץ האחת שבה יכול עם ישראל לקיים את חייו הייחודיים והשלמים - - - אני בטוח ומאמין" – מוסיף אריאל שרון – "כי נחוג עמכם ועם בניכם חגיגות רבות ונוספות. בגבורתכם נתחזק ומעוזכם נשאב חיל". אותם תעקור, אריאל שרון? מי יאמין לכם מכאן ואילך? למה שמישהו יאמין לכם? הרי לפני כן אמרתם בדיוק להיפך. איך לגלגתם על כל מחנה השמאל, העיוור מראות מי אויבינו ומה הם רוצים לעשות לנו בארץ-ישראל. כמה קיתונות של בוז שפכתם על "פושעי אוסלו"?
אנשי אוסלו ניסו למסור את ארץ-ישראל כביכול תמורת שלום, שלום כזבים, חזיון תעתועים שהתרסק אל פנינו בדם ואש, אך אתם? חינם אין כלום, רק עוד דמים הרבה וחינם. מתנה גמורה לאויב אתם רוצים לתת את ארץ-ישראל. איש לא ביקש מכם, איש לא לחץ עליכם. מעצמכם, בהתנדבות, כמו כפויים באיזה כורח לא ברור אתם מחליטים כי כל מה שהאמנתם בו עד היום, הדברים שלשמם לחמו הורייך, לימור לבנת, החיילים שלחמו בפיקודך, אריאל שרון, ואתה, אהוד אולמרט, כשאמרת: "אף שעל", אנשים האמינו לך. ועכשיו אתה משחק משחק פוליטי בשדה מדיני אולי כדי להיות ראש ממשלה. לא רק שאתה ממליץ על נסיגה חד-צדדית, ובאין לך בני שיח, אתה גם מדבר עם עצמך, אתה גם משחק עם עצמך: נבנה גדר, ניסוג, נפנה כמה רבבות מתיישבים, ניפרד מן הערבים חד-צדדית, הם כאן, אנחנו שם. ומה יהיה אחר כך? אולמרט יודע. הוא אומר את זה בכנס הרצלייה היום: הטרור יימשך. ומה יהיה אז? ישראל תשב תחתיה? לא תגיב? ואז נפציץ את קלקיליה מהאוויר? נחצה שוב את הגדר? נחזור לקסבה של שכם? נפוצץ מעבדה ונחזור? הטרור יימשך, אהוד אולמרט, אתה אמרת. ונצטרך להיכנס לשם שוב. הרי אינך מניח שבהעדר כל הסכמה, משחק השח הזה שאתה משחק עם עצמך ייפסק כך פתאום. למה? משום שעייפתם? התייאשתם? נשברתם? האם משום שגיליתם לפתע פתאום כי יש המון ערבים בארץ? משום שהסתבר לכם כי הערבים ממשיכים לרצוח אותנו ואינם מוותרים על גרגר אדמה אחד מאדמת ארץ-ישראל? האם התקפלתם לאיזו פינה כי הותשתם מלשמוע השכם והערב כי איננו צודקים עד כי גם אתם איבדתם את האמונה בצדקת דרכנו? או שמא אינכם מאמינים עוד בחוסנו של העם? הביטו סביבכם וראו מי צוהל, ראו מי מברך אתכם על שגיליתם את אור האמת. הרי מה שאתם אומרים היום אמרו לכם מאיר וילנר ואורי אבנרי לפני 30 שנה. אתם ידעתם אז כי הם טועים בלי דעת, או משרתים את אויבינו בדעה צלולה. הקשיבו למלים היוצאות מפיכם היום וחשבו: הם צדקו ואנחנו טעינו? ואם טעיתם אז, מי לידכם יתקע כי אינכם טועים גם היום?
כמה פעמים חזרו באוזנינו בעת האחרונה על ממצאי המחקר הזואולוגי של משה דיין, שאמר כי רק חמורים אינם משנים את דעתם. איזה תירוץ עלוב היה זה של מי שמעולם לא האמין בדבר זולת בעצמו, שהציניות היתה האידיאולוגיה שלו, שהפך את האופורטוניזם לדגל, שהחל את מהלך ההידרדרות הזה כשהורה להסיר את דגל ישראל מהר-הבית למחרת יום הניצחון הגדול במלחמת ששת הימים, והערבים הבינו אז מה שאמר גדול משוררי ישראל, אורי צבי גרינברג: "הם ייסוגו מהכול". הדגל עודנו בידכם, ואתם יכולים להניף אותו בהר ולקבוע את שלטוננו בארץ-ישראל. תחת זאת אתם ממשיכים בקיפול הדגלים, מבקשים למסור עוד חבלי מולדת לערבים, לעקור יישובים. מה יגרום לכם לעצור? לא החמור שאינו משנה את דעתו הוא המשל הזואולוגי היאה לשעה הזאת. משל חסרי החוליות מתאים יותר, האמבה המשנה את צורתה בלי הרף, שאין לה צורה קבועה, שאין לה שלד פנימי או שלד חיצוני, אין לה עקרונות והיא משלה את עצמה כי בשינוי הצורה הזה תוכל לחמוק לעד מכל לחץ, מכל אויב. העם הזה חזק ממנהיגיו. הוא לא נשבר במלחמה הנוראה שאנו עוברים. נמאס לו להיות נטבח ונרצח בידי אויבינו, אבל לא לכניעה הוא מייחל. אל תטעו בו. יש בו קפיצים של פלדה. הנהיגו אותו לניצחון, כי עוד לא מאוחר מדי.
בחורף להזיז אותם, חבר הכנסת ברכה?
אדוני היושב-ראש, אדוני השר, חברי חברי הכנסת, אני מסכים עם הצעת החוק, ואני מבקש לנצל את ההזדמנות הזאת ולהעלות בפניכם את עניינו של נועם פדרמן, עציר מינהלי שמוחזק זה כמה חודשים במעצר מינהלי. מתוך מה שמופיע בתקשורת אני למד, שהוא נענש על כך שהדריך את עצירי המחתרת היהודית כיצד לחמוק מחקירות השב"כ. אם יש דברים מעבר לזה, איננו יודעים, כי כדרך עצירים מינהליים, אין מוסרים להם על מה הם נענשים. אינני בא להתלונן בכלל על עצם מעצרו, שאולי הוא מוצדק; אני קובל על התנאים שבהם הוא מוחזק, על כך שהוא מוחזק בחברת אסירים ביטחוניים אלימים ביותר, מסוכנים ביותר, בבידוד מוחלט, בתנאי צינוק למעשה, ושובת רעב זה כחודשיים. נמנע ממנו טיפול רפואי, נמנע ממנו מגע עם רב, נמנע ממנו אוכל כשר, ואני מבקש שעניינו יובא בפני השר המטפל, והוא ישקול אם ניתן להקל עליו את תנאי מעצרו. תודה רבה.
אדוני היושב-ראש, אדוני השר, חברי חברי הכנסת, אני מסכים עם הצעת החוק, ובוודאי אתמוך בה. אבל היא מעלה שאלה שראוי שהבית יעסוק בה, והיא: הגדרת מי הוא נפגע איבה. אנחנו מכירים כמה מקרים של אנשים שהעסיקו פועלים ערבים. אדם אחד היה בחממה שלו והוא היה חייב להם כסף, הם באו לחממה ורצחו אותו. אדם אחר, תושב מעלה-אדומים שהעסיק פועלים ערבים שלקחו ממנו כלי עבודה ולא שבו לעבודתם, כשנסע לכפר שלהם לקבל מהם את הכלים, רצחו אותו. שני האנשים הם בלי עבר פלילי ובלי רקע פלילי, אבל כשהמשטרה חוקרת וכשהשב"כ חוקר, בסוף, בחתימה של רב-סמל פלוני לחקירות, אומרת המשטרה: זה מקרה שאיננו פח"עי, ולכן הם אינם זכאים לתגמולים על-פי החוק. הרבה פעמים כאשר אין שום עדות אחרת חוץ מעדותם של הרוצחים שמודים ברצח,  מטעמים השמורים עמם, אם מן הטעם שאינם רוצים להיחשב חברים בארגון טרור, או משום שהם רוצים להוסיף חטא על פשע וגם לפגוע במשפחה לאחר שרצחו את בן המשפחה, הם אומרים שאין כאן פגיעה של מעשה איבה אלא סכסוך פלילי: הוא היה חייב לנו, או שהוא גרם לנו רעה כזאת או אחרת. אני מבקש שיימצא מנגנון ערעור על החלטות המשטרה במקרה הזה, או כללים ונהלים ברורים לגבי מקרים שבהם ערבים רוצחים יהודים. בהחלט ייתכן שאילו היה מדובר בסכסוך בין שני אנשים שאיננו טעון במטען של המלחמה שבה אנחנו שרויים היום, של מעשי הרצח והפיגועים שאנחנו שרויים בהם כל יום, זה לא היה נגמר באלימות או במעשה רצח. לכן נדמה לי שפה צריך להגדיר טוב יותר מי הוא נפגע איבה. תודה רבה.
אדוני היושב-ראש, חברי חברי הכנסת, המארב שהונח לחסידי ברסלב בשכם - בשובם מקבר-יוסף - שב ומסב את תשומת לבנו לפצע הפתוח הזה. אכן, חטאו אותם חסידים, חטאו כלפי אלוהים ואדם ועצמם; עברו על צו וסיכנו את חייהם שלהם וסיכנו גם חיי חיילי צה"ל שהיה עליהם לחוש ולחלצם. אבל איך הגענו לכך? אפילו בהסכמי אוסלו - שהביאו עלינו את הרעה שבה אנו שרויים היום - הוסכם שקבר-יוסף שלנו, בידינו. ואחרי נפילת ששת חיילינו בקבר-יוסף, לאחר שנפתחה מנהרת הכותל; ואחרי החרפה של נטישת הקבר בימים הנוראיים של תשס"א; ואחרי שמדח'ת יוסוף הופקר לגורלו ודימם שם למוות; ואחרי כל אלה - ומטעמים מעוותים ומוטעים - הופקר הקבר ונהרס ונשרף. כאשר חזר צה"ל לשכם בימי "חומת מגן", כאשר המלחמה שהביאו עלינו הערבים הבהירה לכולנו שהסכמי אוסלו המיטו עלינו אסון, שהרשות הפלסטינית היא בית-חרושת לטרור ולרצח, כאשר על-פי כל חוק ודין והסכם וצדק היסטורי והיגיון, אנו צריכים לשבת בקבר-יוסף לנצח - נמנע צה"ל, היושב בפאתי שכם בכל עת ולעתים תכופות גם בלבה, נמנעת מדינת ישראל מאחיזת קבע בקבר, שיקומו ופתיחתו מחדש לתפילה וללימוד תורה. בימים שהוצגה בפנינו תוכנית מפת הדרכים, לימדו אותנו מנהיגינו שהפעם לא נחזור על משגי אוסלו, הפעם נעמוד על קוצו של יו"ד, על ביצוע בפועל, לא נסתפק במלים, וזה יהיה ההבדל בינינו - אמרו קברניטי מפת הדרכים לפני שאיבדו סבלנות ונתעו להציע גם ויתורים חד-צדדיים - זה יהיה ההבדל בינינו לבין קברניטי אוסלו, בביצוע. ובכן, יש בידיהם להוכיח כי מדינת ישראל יודעת לכבד מקומות קדושים, כי היא מתכוונת לעמוד על זכויותינו, לעמוד על ביצוע. וכך יש לעשות גם ביחס לבית-הכנסת "שלום על ישראל" ביריחו, שנהרס בידי ערבים. כיבושם של קבר-יוסף ובית-הכנסת ביריחו היוו הוכחה לפורעים הערבים כי בכוח הזרוע הם יכולים לגרש אותנו ממקומות בארץ-ישראל. ומי שקיווה כי בדרך הבריחה מהעימות והניסיון לצמצם חיכוך, יבוא שלום - התבדה, ואנו משלמים את המחיר.
ראוי, בימים אלה של ליקוי מאורות - - -
ראוי, בימים אלה של ליקוי מאורות, שבהם מבקשים קברניטינו להוסיף ולהעניק פרסים לטרור בדמות פינוי מאחזים ויישובים, ראוי שתימחק חרפת קבר-יוסף, וצה"ל ישוב ויאבטח אותו בקביעות, ועם ישראל יוכל לשוב ולבקר בקבר ולהתפלל בו לאור היום ובגלוי, ולא בסתר הלילה כגנבים, תוך הפרת פקודות הצבא וסיכון חיים. תודה רבה.
אדוני היושב-ראש, אדוני השר, חברי חברי הכנסת, המיתון הכלכלי הכלל-עולמי, המשבר הכלכלי בארץ והמלחמה הארוכה שנכפתה עלינו גרמו לקיצוצים הכלכליים-החברתיים הקשים. המיתון פגע בעיקר בשכבות החלשות, אך סימני ההתאוששות של המשק והערכות הכלכלנים מצביעים על כך שהמשבר הוא זמני. צעדי הממשלה להבראת המשק נכונים, ויביאו בסופו של דבר לצמצום הפגיעה בשכבות החלשות. ייתכן כי חלק מהפעולות היו רדיקליות מדי, וצריך ואפשר לצמצמן, אך התוכנית הכלכלית של שר האוצר היא הפתרון הריאלי היחיד היום. התמונה שונה לחלוטין, לצערי, כשאני בא להתייחס לנאום הרצלייה של שרון. דומה שראש הממשלה הולך ונסדק. בלחץ תרגילי היחצנות של ביילין והטרמפיסטים שלו, בלחץ הצניחה בסקרים, הצרות המשפטיות, ובין פטיש הקוורטט לסדן הטרור – הוא הולך ונסדק. אדוני ראש הממשלה, בבית-הספר לימדו אותנו שלא יפה להעתיק. דומה שראש הממשלה מעתיק מאלו הנמצאים לשמאלו. ההתנתקות החד-צדדית, תוכנית שפעם לא היתה זוכה אפילו לבוז מצדו, היא עתה חזון מדיני. הטרור יימשך אחרי ההתנתקות? בוודאי, שרון יודע. ומה יעשה אחר כך, אחרי "השיפור הטקטי לאחור", כפי שקוראים בצבא בלשון נקייה לנסיגה מבוהלת? יצטרך לשוב אל מעבר לגדר, לשכם ולג'נין ולרמאללה, ולהילחם בטרור שם, אבל בדרך לשם יחלוף על פני הריסות היישובים שהוא רוצה, חלילה, להרוס. ראש הממשלה, שאמר כי דין נצרים כדין תל-אביב, מקרב במו-ידיו את תמונת הראי של האמירה הזאת. אם תיחרב, חלילה, נצרים, לא תעמוד גם תל-אביב. בנאומו השמיט ראש הממשלה את הבסיס המוסרי, הציוני, המדיני לישיבתנו בארץ-ישראל, וגם אם דבר מתוכניתו לא יצא לפועל, המלים שלו הורגות, יורות בגבם של המתיישבים ששלח רק אתמול לגבעות. לא רק על ריבונות ישראל ביש"ע ויתר ראש הממשלה, הוא ויתר גם על עצמאות ישראל במדינתו. הכול יהיה בתיאום מלא עם האמריקנים, הוא אומר בנאומו. יש מאבד עולמו בשעה אחת. באמון הערבים ועוזריהם לא יזכה, ואת אמון המחנה הלאומי איבד. הלוואי שהעם הזה יהיה חזק מקברניטיו.
גברתי היושבת-ראש, אדוני השר, חברי חברי הכנסת, לא עקבתי מקרוב אחרי כל המשא-ומתן שהובילו המפד"ל ושינוי בעניינים האלה שאנחנו עוסקים בהם. אך נדמה לי שלמען הסר ספק ומניעת דיסאינפורמציה מציבור המחוקקים, ראוי שיישמע כאן  מכתבו של הרב הראשי הראשון לציון הרב עמר, מכתב שנכתב אמש, אור ליום שלישי כ"ח כסליו, שהוא ליל השבעה באבלה של אמו של הרב עמר, ומכאן שלוחים לו ניחומים. "סהדי במרומים שלא לכבודי ולא לשם פרסום חס וחלילה אני עומד על משמרת הקודש של בתי-הדין הרבניים בישראל, ורק דבר אחד עומד מול עיני, שאם הוטל עול גדול זה על כתפי, הריני צריך ומחויב כלפי שמיא וארעא להגן עליהם. הפירוד בין בתי-הדין ובין הרבנות הראשית הוא בעיני מסוכן מאוד, ואישרו את זה כל דייני ישראל וגם כל גדולי הדור ומוריו, וכדי למנוע מחלוקת הסכמתי אחרי מחשבה, שאם יקימו רשות סטטוטורית שתעגן בתוכה את בתי-הדין עם הרבנות הראשית מקשה אחת, וגם יתוקן חוק הדיינות וחוק הרבנות הראשית, אזי אחדל מהתנגד שיהיו בזיקת כל משרד שהממשלה תחפוץ. והנה, החוק תוקן ברובו, אך הרשות לא הוקמה עדיין ומנסים להטיל בי", כותב הרב עמר, "אחריות לשלמות הקואליציה, כשאין בי אפילו חוט השערה של פוליטיקה. נא לגמור התיקון ולהקים הרשות, ויכולים לזרז ולהעביר הכול יחד מקשה אחת." עד כאן מכתבו של הרב עמר. מי שסבור שאפשר להכתיב בחוק על הרבנות הראשית ועל הדיינים בלי הסכמתם השלמה ושיתוף פעולה שלם מצדם, ודאי טועה.
אדוני היושב-ראש, אדוני שר התחבורה, חברי חברי הכנסת, יש מתח קבוע מובנה בין פוליטיקה לאידיאולוגיה, בין כוהן לנביא, אפילו בין מנהיג והססמאות שלו, הדגלים שלו, המצע שלו. המתח הזה הכרחי כנראה. אחד הסמלים העמוקים והמובהקים של העם היהודי, הסולם מחלום יעקב, מייצג את המתח הזה. הסולם שרגליו בארץ וראשו בשמים ומלאכים עולים ויורדים בו. החזון חייב להיות בעל ממדים שרק השמים גבולם. אבל, כדי להוציאו אל הפועל, צריכים רגליים נטועות בקרקע. גם זה נכון, כדי לבצע צריכים לפעמים לעלות, לפעמים לרדת. ראינו, כי אפילו מלאכים יורדים לפעמים, לא כל שכן מנהיגים, שהם בשר ודם. אבל, עד כדי כך לרדת? לתהומות ההתאבדות החד-צדדית? התנאי להוצאתו לפועל של החזון הוא סולם יציב, סולם ניצב ארצה ומכוון בין ערכים וכלי ביצוע. שרון ניסר את הסולם שלנו. בנאומו הצהיר ראש הממשלה, כי אם התוכנית הרעה, הנקראת מפת הדרכים, לא תתבצע, ואני כבר יכול להבטיחכם כי היא לא תתבצע, הוא יפנה למהלך חד-צדדי למסירת שטחי מולדת לערבים, לעקירת יישובים יהודיים בלא כל תמורה ולהיערכות מחדש מאחורי גדר. בכך, יתנתק מהערבים ומשטחי המולדת שייתן להם במתנה. אכן, השם "נאום ההתנתקות" יאה לנאום הזה. ההתנתקות מהחזון, ההתנתקות מתפיסת הציונות המדינית והמעשית שבה האמין אריאל שרון כל ימיו ואותה נטש עתה. לא רק יישובים יהודיים הבטיח ראש הממשלה לעקור, גם את רגלי הסולם העתיק לשדות זרים וניתק אותן מראש הסולם שבשמים - בחזון, באמונה כי ארץ-ישראל שייכת לעם ישראל, ולכן, רשאי כל יהודי, מתוקף זכותו הטבעית, לשבת בכל מקום בארץ. סולם החזון הציוני של שרון שוב אינו נשען על הזכות הטבעית של יהודים לשבת בכל מקום בארץ-ישראל. אדוני היושב-ראש, הפוליטיקה היא אמנות האפשרי. אך היה זה החזון היהודי הלאומי הציוני שהפך את שיבת ציון מחלום סהרורי למשהו אפשרי. בכך שעקר את רגלי החזון הציוני מההצדקה המוסרית שלו, אמר שרון כי החזון אינו חשוב עוד. ראש הסולם אינו חשוב עוד. חשובות הרגליים, ואם לא נוח לנו לעמוד כאן, נעמוד שם. אם ראש הסולם תקוע באיזו אידיאה שמפריעה לנו להזיז את הרגליים, נתנתק.
החזון של בוש באמת רחוק מאוד מהרגליים שלנו בארץ-ישראל, אדוני היושב-ראש. הוא אינו החזון הציוני. הוא חזון אמריקני, שמשרת את מטרות האמריקנים, ובוודאי אינו משרת את החזון הציוני בארץ-ישראל. ראש הממשלה אמר: ננסר את הסולם באמצע. ומי שמנסר את הסולם הזה, יגרום חלילה לקרע בעם ישראל. קרע שאין לראות איך ניתן יהיה לרפא אותו.
גברתי היושבת-ראש, רבותי השרים, חברי חברי הכנסת, הצעת החוק הזאת אולי עושה צדק עם כמה פרטים, עם יחידים, עם מי שחי כידוע או כידועה בציבור ואם בן-זוגו נפגע במעשה עוולה. הצעת החוק הזאת אולי עושה צדק עם הפרט, אבל היא עושה עוול עם העם, עם הציבור, ועם הצורך בחיזוק מוסד המשפחה היהודי. מוסד המשפחה בעם היהודי שמר על העם הזה גם כשנעקרנו מארצנו, גם בגלות. כשמתחתנים שני יהודים, אנו אומרים: הם בונים בית בישראל. ונדמה לי שהצעת החוק הזאת אינה בונה אף בית בישראל. לעומת זאת, היום נפל דבר בישראל, וראש הממשלה ושר הביטחון, ובמצוותם גם אלוף פיקוד המרכז, חתמו על צו לעקירת יישובים. ואם עד היום התהדרו מהרסי היישובים באצטלת שומרי החוק - אכיפת חוק התכנון והבנייה, ואם יש בית בלתי חוקי יש להרוס אותו – הנה בצו החדש, בשיטה החדשה, יש עקיפה רבתי של הליכי המשפט והצדק הטבעיים. זכות הקניין? כבוד האדם? חירותו?  חלילה. בהליך מדיני, כדי שחלילה, מי שעוקרים אותו מביתו לא יוכל ללכת לבית-משפט ולהוכיח צדקתו. כבר היום, גם בנוהל בנייה בלתי חוקית נעשו איפה ואיפה, ואלפי בתים בלתי חוקיים של ערבים בשטחי C לא נהרסו, אם היו מאוכלסים. כך הורה שר הביטחון. ולפיכך, בתי ערבים בלתי חוקיים, בשיפולי גבעה 26 בחברון, עומדים על תלם עד עצם היום הזה, ובית משפחת נתי עוזרי, הי"ד, נהרס עד היסוד ונמחה מאותה גבעה, והאלמנה והיתומים גורשו מנחלתם. אבל היום החליט ראש הממשלה לא לאפשר אפילו מיצוי כללי הצדק הטבעי, וזו החלטה מדינית. בהחלטה מסוג זה נעשה לאחרונה שימוש בימית, כשבאה המדינה לעקור ולאבד מה שהקימה כדת וכדין במו-ידיה. כי היה ברור שלא יהיה אפשר לעקור את ימית בנוהל בנייה בלתי חוקית. מאותן סיבות ממש, ברור שלא ניתן יהיה לספק את הסחורה הנדרשת ממדינת ישראל - לעקור יישובים - וגם לשמור על החוק, מפעילים נוהל עוקף חוק, נוהל מדיני. ובסיוע הנוהל הזה רוצים לעקור יישוב בישראל, להרוס בתים בישראל. התקדים שיוצרת ממשלת ישראל בהליך הזה, הרה-אסון הרבה יותר מעשרה קרוונים שייעקרו. גברתי היושבת-ראש, קרוונים שמזיזים נוטים לחזור; אנשים יכולים לחזור, והם חוזרים. רבע מיליון תושבי יש"ע הם פרי הגרעינים הראשונים שהורדו פעם אחר פעם, עד שנאחזו, בהסכמת ממשלות ישראל ובאישורן. עופרה ובנותיה לעולם יעמדו, מה שלא כן, ממשלה שתנסה לעוקרן.
אדוני היושב-ראש, אדוני השר, חברי חברי הכנסת, חוק רשות השידור אכן ראוי להיות מתוקן ברוח הצעת החוק הזאת, אלא שלצערנו גם התיקון הזה לא ישנה את אופי השידור הציבורי במדינת ישראל, כשם שלא ישפיע בוודאי גם על הרשתות המסחריות. גם אם מה שקרוי בטעות ימין שולט בישראל, עדיין לתקשורת הטיה ברורה לשמאל. היה ערוץ אחד שנתן פתחון פה למחנה הלאומי, לרבע מיליון מתיישבי יש"ע ולמאות האלפים שהאזינו להם גם בתחומי "הקו הירוק", ובשם שמירת החוק הצליחו להפסיק את שידורי ערוץ-7. לא שמעתי את כל אבירי החוק חוסמים את פיו של אייבי נתן, לא ראיתי אותם נלחמים על חופש הביטוי למען ערוץ-7. אתמול החליטה הממשלה, בשעה טובה, כי סתימת הפיות הזאת אינה משרתת את הדמוקרטיה, כי ראוי שלמאות אלפי יהודים בארץ - שיש להם מאפיינים דמוגרפיים, אידיאולוגיים, תרבותיים ייחודיים - יהיה ערוץ תקשורת שיבטא את השקפת עולמם, את האינטרסים שלהם, ואת הצרכים החינוכיים שלהם. לא פלא שהיחיד שהתנגד אתמול בממשלה להחלטה הזאת היה שר הפנים פורז - -
- -  מי ששנאתו ליהדות ולמתיישבי יש"ע מעבירה אותו על שרידי עקרונות הדמוקרטיה שבשמם נבחר. השנאה מקלקלת את השורה, ובמקום שהיה צריך להתייצב ולהילחם על זכותם של מאות אלפים לביטוי, הוא מאמץ את השיטה הסטליניסטית, שגרסה: יש לכם חופש דיבור - אז מה אתם רוצים, תשתקו. היום גם נקבע גזר-דינם של מנהלי ערוץ-7 ועורכי התוכניות שלו. אין תקדים לגובה הקנסות שהוטלו על הערוץ הזה היום, אבל יימצא הכסף. עדיין יש יהודים טובים שרוצים שקול האמת ימשיך להישמע. ראשי הערוץ נידונו לעבודות שירות על פשעם. אני בטוח כי כשם שידעו לשרת את עמם בשידורי ערוץ-7, ידעו לעשות זאת היטב גם בעבודות השירות שנגזרו עליהם בעוון שירותם לטובת עם ישראל בערוץ הזה, ואני בטוח כי גם בערוץ השידור החדש שיקום, יוכל להישמע - ברור וצלול - הקול האמיתי של הציונות.
אדוני היושב-ראש, אדוני השר, חברי חברי הכנסת, הצעת החוק המונחת לפנינו היא תיקון החוק שנחקק לפני כחמש שנים בעת שהשיבוט, ה-cloning, היה עדיין בחיתוליו. התיקון שלפנינו יודע להבחין הבחנה חשובה בין שיבוט לצורכי הולדה, שכפול של אדם חי או מת על כל פרטיו ודקדוקיו בלי שום שינוי כלל, ובין שיבוט לצורכי רפואה או מחקר רפואי שיותרו על-פי כל כללי האתיקה המחמירים של הניסויים בבני-אדם. ההבחנה הזאת הכרחית, כיוון שאם יש לנו סייגים אתיים חמורים ביותר נגד שכפול בני-אדם, על כל הסכנות לאובדן האנושיות רבת הגוונים והמרתה בחד-צורניות, אוניפורמיות, לשרירות לב החוקר או המממן או הדיקטטור שישתלט על הטכנולוגיה, אם יש לנו סייגים משיבוט כזה לצורכי הולדה של מוצרים משוכפלים, אסור שתהיה לנו הסתייגות מן האופקים הנפתחים בפנינו היום לרפא מחלות תורשתיות שהיום הן חשוכות מרפא, ובמקרה הטוב ניתנות רק לטיפול כרוני שאינו פוטר מסיבוכי המחלות, מהתחלואה הנלווית או המוות. מחלות תורשתיות רבות יהיו ניתנות לתיקון בטרם הולדה על-ידי תרפיה גנטית, שיבוט של עובר מתוקן. אסור לנו למנוע ולחסום אפשרויות כאלה. אשר לאפשרויות האחרות הגלומות בשיבוט, כבר היום נעשה שימוש מבורך ביכולתנו לרבות תאי אדם, תאים שכבר התמיינו, התמקצעו, תאי עור, למשל, כדי ליצור תחליפי רקמה לצורך השתלת רקמות. בעתיד נדע לעשות זאת גם לצורכי השתלת איברים שלמים אחרים, ולפיכך גם שימוש זה מבורך ואין לחסום אותו. יש מקום לתיקון קל בנוסח החוק בחלקו האוסר שיבוט לצורכי הולדה. בסעיף 2 לחוק מוגדר שיבוט אדם כיצירה של אדם שלם הזהה מבחינה גנטית כרומוזומלית באופן מוחלט לאחר, אדם או עובר, חי או מת. קיים חשש כי בניצול ההגדרה "זהה באופן מוחלט" ייעשה שימוש לרעה על-ידי יצירת שינויים לא משמעותיים מבחינה גנטית בין המקור לשכפול המשובט. גם מוצר כזה פסול בוודאי מבחינה אתית לצורכי הולדה ולכן צריך, ואציע הסתייגות ברוח זו, למנוע שימוש לרעה בהגדרה הזאת לעקיפת החוק. לסיום, אין לי אלא להצטרף לדבריה של חברתי, יושבת-ראש ועדת המדע והטכנולוגיה, חברת הכנסת מלי פולישוק-בלוך – אם לא יוגדרו בתקציב המדינה משאבים למחקר ולפיתוח, לא יהיה בתקציב הזה השנה אפילו מנוף צמיחה אחד. לא תהיה סיבה אמיתית אחת לקבל את כל הגזירות הכלולות בו בלי תקווה לעתיד.
אדוני היושב-ראש, ההחלטה שקיבלו ראש הממשלה ושר הביטחון והכתיבו אותה לאלוף פיקוד המרכז, כדי שיחתום על צו לפינוי מאחזים, היא בלתי חוקית בעליל. אם הבנייה היא בלתי חוקית, עליהם לנקוט הליך חוקי להריסת מבנים, ושיתחילו באלפי המבנים הבלתי-חוקיים שבונים הערבים בכל רחבי הארץ וביתר שאת ביש"ע. ואם הבנייה חוקית ואי-אפשר להפעיל את ההליך הזה, מותר להפעיל הליך מדיני, אבל כמו שצריך, לא בגנבה - שיביאו  לדיון בממשלה, לדיון בכנסת. הצו שהוצא מוגדר ליהודים בלבד, והוא גזעני בניסוחו וברוחו, לוקה בחוסר סבירות קיצוני וסותר את כל אמות המידה שנקבעו בחוק-יסוד: כבוד האדם וחירותו. אני  מציע למקבלי ההחלטות שלא להפעיל את ההליך הזה, ובוודאי לא להמר על כך שפינוי מאחזים מאוישים איננו עילה לפרישה מהממשלה.
אדוני היושב-ראש, אדוני השר, חברי חברי הכנסת, הדיון הזה מתקיים ומושך תשומת לב כי רבים בקרבנו גילו לפתע שיש המון ערבים בארץ-ישראל, והערבים נלחמים בנו מלחמת השמד, כדי לשלוט בארץ ולהוריש אותנו. אני מברך את חבר הכנסת ברכה, עכשיו  יושב-ראש הישיבה הזאת, שהזכיר לאבירי הדמוקרטיה שבקרבנו מה באמת דורשים הערבים. אני רק מתפלא שהוא לא התאפק וקלקל להם קצת את ההצגה, וגם על חבר הכנסת מח'ול, שהזכיר מה מקומן היחסי של שכם ושפלת החוף בהיסטוריה היהודית, וגם זה ראוי לאזכור ול"מי שבירך" אמיתי. הדיון הזה הוא גם פרי הסחף והתמעטות הרצון והאמונה הציונית וחולשת הדעת והאמונה כי ארץ-ישראל שייכת לעם ישראל, ולא לשום עם אחר זולתו. הדיון הזה הוא גם פרי ההכרה, כי כיוון שיש הרבה ערבים ביהודה ובשומרון ובחבל-עזה, ואיננו רוצים שהם יהפכו לאזרחי מדינת ישראל, עלינו לנתק את מדינת ישראל מיש"ע ולהקים לערבים מדינה פלסטינית. מי שעושה זאת מטעמים דמוגרפיים מתעלם מהאפשרות שלמחרת הקמתה של המדינה הזאת, יגורשו אליה מיליוני פליטים מלבנון, מסוריה ומירדן, כיוון שהמדינות האלה יאמרו: יש לכם מדינה, לכו הביתה. ומי שרצה להימנע מערעור המאזן הדמוגרפי על-ידי 3 מיליוני ערבים ממערב לירדן,  יקבל מייד סיר לחץ של 5 מיליונים, שיהיה לו רק שסתום אחד לשחרור הלחץ הזה להגשמת המאוויים הלאומיים שלהם - כיבושה של ארץ-ישראל. בטרור, בהתגנבות יחידים, בנישואין חד-סטריים,  או בסערת הקרב. מי שמציע לפתור את הבעיה הדמוגרפית על-ידי ויתור על שטח בארץ-ישראל ומסירתו להקמת מדינה זרה, יצטרך להסביר גם מה יעשה בעוד 20 או 30 שנה, כשיתרבו גם ערביי הגליל, המשולש והנגב באופן שידאיג את חבר הכנסת בורג עד כדי כך שיחשוש לדמותה היהודית של המדינה. מה נעשה אז? נתבצר בין שתי גדות הירקון והקישון? ההנחה כי דמותה של המדינה כמדינה יהודית לא נובעת מזכותו של העם היהודי על ארץ-ישראל, אף לא מכוח מגילת העצמאות, אפילו לא מכוח החלטת החלוקה של האו"ם, אלא מצבע תעודת הזהות של תושבי הארץ, הנחה זו עלולה לגרור את המדינה להתאבדות, התאבדות מדינית – אם תקום מדינה פלסטינית,  או התאבדות לאומית -  אם נקבע שהמדינה הזאת היא קודם כול דמוקרטית, אולטרה-ליברלית, ורק אחר כך יהודית, בניגוד למגילת העצמאות. ומי שטוען שאני חייב לוותר על הדמוקרטיה כדי לשמור על ארץ-ישראל ועל הרוב היהודי, אומר: דמוקרטיה זה רק מה שאני קובע שהיא דמוקרטיה, ולא שום צורה אחרת שלה. עלינו להכיר בעובדה, כי רק הוצאתם של הפליטים הערבים, הנתונים במחנות זה 55 שנה, ויישובם מחדש בירדן, שהיא פלסטין על-פי הרכבה הדמוגרפי ועל-פי תעודת הלידה שלה ב"ספר הלבן" של צ'רצ'יל - טרנספר בהסכמה בין-לאומית רחבה הוא התנאי לביצוע התוכנית. כל שאר הרעיונות - - -
משפט לסיום. כל שאר הרעיונות הם בבחינת כריתת איברים והשלכתם לרגלי חיה טורפת כדי שתתעכב מעט, כדי להשהות, כדי לדחות את הקץ. תודה רבה.
אדוני היושב-ראש, אדוני השר, חברי חברי הכנסת, החלטת ראש הממשלה ושר הביטחון לעקור ולהרוס יישובים במה שנקרא הליך מזורז או הליך מדיני היא חמורה ביותר. זהו מהלך עוקף חוק, עומד בניגוד לחוק-יסוד: כבוד האדם וחירותו וחוק-יסוד: זכות הקניין, מהווה תקדים מסוכן, ניסוי כלים לפני פינוי יישובים גדולים במסגרת הכניעה הישראלית לטרור ולתכתיבים האמריקניים. במה דברים אמורים? יש הליך חוקי רגיל, שבמסגרתו מטופלת הבנייה הבלתי-חוקית בישראל וביש"ע. בהליך הזה ניתן למי שמבקשים להרוס את ביתם ולגרשם מעל אדמתם לערער בכל הדרגים המשפטיים. הצו שהוציא אלוף פיקוד המרכז, על-פי הוראת ראש הממשלה ושר הביטחון, הוא צו גזעני, הוא מיועד רק ליהודים. סעיפים 4 ו-5  בצו האלוף, כתוב בהם שהם לא יחולו על מי שרשום במרשם התושבים של האזור, כלומר, אזור יהודה ושומרון. במרשם התושבים באזור רשומים ערבים בלבד. היהודים המתגוררים ביש"ע רשומים במרשם התושבים בישראל, זהו צו טרנספר ליהודים. אם אני הייתי מעז להגיש חוק מסוג זה כנגד ערבים, בבית הזה היו פוסלים את החוק בנימוק שהוא גזעני. לערבים לא היו מעזים לעשות זאת. היו נותנים להם לערער בכל הערכאות, ולאחר מכן - כבר הנחה שר הביטחון כי גם מבנה בלתי חוקי שהוצא עליו צו הריסה לא ייהרס אם הוא מאוכלס בערבים. בניגוד לכל כללי הצדק הטבעי, כשהם מצפצפים על החוק, עוקפים כל הליך חוקי, ומשתמשים בסמכות הריבון הצבאי בשטחי יש"ע, מבקשים ראש הממשלה ושר הביטחון לצאת למהלך מדיני, כדי לרצות את הנשיא בוש, ונותנים בכך פרס לטרור. ממה נפשכם? אם הבנייה בלתי חוקית, אם זה אכן יישוב בלתי חוקי, יש לתת לתושבים להוכיח צדקתם בבית-המשפט, ורק אם יפסוק בית-המשפט כי חטאו, יהרסו את הבתים. מדוע הולכים להליך עוקף תהליכי צדק טבעי? משום שמדינת ישראל מאבדת את עצמאותה. נשיא ארצות-הברית לוחץ, ביילין מפליא בלהטוטי יחצנות, ראש הממשלה נלחץ בשל ירידת קרנו בסקרים וגם בשל האיום בכתבי אישום המרחף מעליו, והוא נענה לתכתיבים האמריקניים. יש חוק בישראל, יש צדק טבעי. בגסות ממש, בזלזול בריבונות ובחוק הישראלי מורים האמריקנים לראש הממשלה להתעלם מהחוק, למצוא מעקף לחוק ולעשות את רצונם כאן ועכשיו, להוריד יישובים. ראש ממשלת ישראל שב לעשות שימוש בכלי מדיני כדי להרוס ולעקור יישובים; אותו כלי שבו עשה שימוש בימית, אבל אז זה קרה על סמך החלטות הממשלה והכנסת, והפעם שום דבר מכל אלה לא מתקיים. בית-דין שדה לעקירת יישובים. על-פי נוהל זה אפשר יהיה להרוס גם את מעלה-אדומים, והאמריקנים כבר הביעו את דעתם על אי-חוקיותם של כל היישובים ביהודה, שומרון וחבל-עזה - וגם במזרח-ירושלים. מדינת ישראל, בהליך המסוכן הזה, נכנעת לתכתיבים זרים ומוותרת על עצמאותה, וזוהי הסכנה העיקרית בתהליך הפינוי של המאחזים עכשיו. את הקרוונים יחזירו למקומם, אני יודע; התושבים יחזרו ויתיישבו, אבל ויתור על ריבונות ועצמאות הוא בלתי הפיך.
אדוני היושב-ראש, אדוני השר, חברי חברי הכנסת, בפיגוע בצומת גהה לפני שבוע נרצחו ארבעה צעירים יהודים, והשבוע פרסם אלוף פיקוד המרכז צו להריסת ארבעה מאחזים בתחומי יהודה ושומרון. מאחז כנגד כל יהודי שנרצח. לפני 70 שנה, בימי "ההבלגה", כשהיו הפורעים הערבים רוצחים ביהודים, התנהל ויכוח מר ביישוב היהודי: האם להילחם, לנקום את דם הנרצחים, או להשיב תשובה ציונית הולמת - להקים יישוב, לגאול עוד דונם אדמה ולבנות עוד דיר עזים. חברי הכנסת, חרפת ישראל בדור הזה עולה על כל השיאים שהושגו בימי "ההבלגה". רוצחי השר רחבעם זאבי יושבים במחנה נופש ביריחו ומשם הם יוזמים ומתכננים ומארגנים את הפיגוע בצומת גהה ומשלחים את המחבל הרוצח לדרכו, וישראל מתעלמת, ובמקום להוציא להורג מייד את ראשי "החזית העממית" שביריחו, נוקטת צעד אנטי-ציוני קלאסי: מכריזה על עקירת יישובים במקום על הקמת יישובים; מאיימת לגרש מבתיהם מתיישבים יהודים במקום לגרש מארץ-ישראל את כל המנהיגות הערבית שייבאנו הנה מתוניס, על צבאותיה וכנופיותיה. הרמטכ"ל אמר אתמול כי הורדת נצרים עלולה להיות רוח גבית במפרשי הטרור. גם דיבורים על הורדת יישובים מבודדים הם פרס לטרור. מה עוד צריך ארגון רצח כדי להבין שהוא מנצח? שככל שירבה להרוג בנו נמהר להתקפל ונעמיק לסגת? ג'ורג' אורוול היה גאה בוודאי בממשלת ישראל של היום. במכבסת מלים אורווליינית הסביר ראש הממשלה, עקירת יישובים - בצרכים הביטחוניים של ישראל. הוא אמר לרוצחים הערבים, כי המדינה אינה יכולה ואינה רוצה להמשיך ולהגן על יישובים מבודדים. ולכן כדאי להם להמשיך ולהילחם, כדאי להם להמשיך לרצוח בנו, כי ככל שירבו - יקבלו יותר. הפיגוע האחרון, אדוני יושב-ראש הכנסת, וכל אלו שסוכלו ברגע האחרון לפני שהתבצעו, הם בבחינת התשובה הערבית על נאום הרצלייה. הם התשובה הערבית על צו אלוף פיקוד המרכז לעקור יישובים. הערבים לא ישקטו עד שלא ידחקו אותנו מכל ארץ-ישראל. עקירת יישובים מארץ-ישראל רק משכנעת אותם שהם בדרך הנכונה.
נדמה לי שחבר הכנסת כהן צודק בחלק מההיבטים שהוא ניתח ביחס לסיבות ההתנגדויות של בתי-הספר לרפואה. נדמה לי שעיקר ההתנגדות הוא בגלל השנים הקליניות. כלומר, ההצעה לא יכולה, במתכונתה הנוכחית, לכלול הצעה להתמחות קלינית בבית-החולים באשקלון. אני מציע, שהמציעים יבואו לדיון החוזר במל"ג, כשהם מצוידים בתוכנית מפורטת איפה, באילו בתי-חולים יעשו הסטודנטים את ההתמחות. אתה צודק, יש צורך בבית-ספר לרפואה נוסף בארץ, אבל אם הם יבואו מצוידים בפירוט בתי-החולים ששם ישתלמו בשנים הקליניות ובהסכמת אותם בתי-חולים, נדמה לי שזאת תהיה תוכנית מנצחת.
אינני יודע. אני חושב שהבעיה היא מקומות, בתי-חולים, בשנים הקליניות.
אדוני היושב-ראש, אדוני השר, חברי חברי הכנסת, בבלמונט - עיירה קטנה בגבול ספרד ופורטוגל - שוכנת קהילה של 150 מצאצאי האנוסים. בערב שבת היו נוהגים לסגור את הווילונות בנימוק של "רוח רעה", מדליקים נרות ומייד מכבים אותם. כנראה שפעם פחדו שיראו אותם מדליקים נרות שבת. סיבת הפחד השתכחה. המנהג נותר. חברי הכנסת, אנו מקיימים פה היום הליך טקסי, ריטואלי, שריד מנוון לפיליבסטר - פיליבסטר שלא מעכב כלום, יש לנו זמן עד סוף מרס, אבל ממשיכים לעשות קולות ממושכים גם כשאין שום פיליבסטר. אבותינו נהגו כך, אף אנו נוהגים כך - אפילו שכבר איננו זוכרים למה. ביום רביעי השבוע נתבקש להצביע על תקציב המדינה - למעלה מ-250 מיליארד שקל. אף שהסכום הוא ענק ואף  שמאות שעות של דיונים עסקו בגיבושו, התקציב איננו אמיתי. הוא וירטואלי. הוא פיקטיבי.
ביום רביעי, חברי הכנסת - תמתין פה בסבלנות עד יום רביעי, לא תזוז מהמקום, תראה מה יקרה.
חכו אפילו עד סוף הנאום, תשמעו. אמרו לי לשמור במתח את הקהל.
ביום רביעי נתבקש להצביע על מאות סעיפים. כל נושא תקציבי מכוסה ומפורט, ואתמול עוד נערכו בוועדת הכספים מאבקים על מיליונים בודדים - 10 מיליונים לרשויות לפיתוח הגליל והנגב- אבל תהיה בתקציב הזה גם מסגרת ריקה קטנה, ללא כל פירוט - 32.5 מיליארד שקל גודל המסגרת, ובתוכה תקציב הביטחון. ולמה המסגרת ריקה? תקציב הביטחון של שנת 2004 קוצץ, אך בניגוד להבטחות האוצר לא קוצץ לגובה 36.5 מיליארד, על-פי התוכנית הרב-שנתית שאושרה לצבא, אלא עד 32.5 מיליארד שקלים, מה שמביא לקיצוץ של 20% בתקציב הביטחון בתוך שנתיים - קיצוץ חסר תקדים בישראל ובתקופה שאנו במלחמה. המחויבויות הקשיחות של מערכת הביטחון - במשכורות, בהזמנות קיימות של מזון, דלק, תחמושת וחלפים - אינן מאפשרות למערכת לספק ביטחון בתקציב של 32 מיליארד שקל. אחרי שמשלמים כל מה שהמערכת מחויבת עליו מראש, כבר אין כסף לקנות "מרכבות" סימן 4, אין כסף לתחמושת אימונים או לתחמושת למלחמה בטרור, אין אפילו יום מילואים אחד להילחם בטרור ולהגן עלינו מפניו, אין כסף לשעות אימוני טייסי חיל האוויר. לא אני, המתלהם, אומר לכם זאת - שר הביטחון של ישראל אומר שהתקציב יפרק את כוח המגן של ישראל, והרמטכ"ל אומר שהתקציב אינו מאפשר לספק ביטחון לישראל. אז למה הם מסכימים? למה הם לא קמים ומתפטרים? כי הם יודעים שהם יקבלו עוד כסף. הם יודעים, כי הבטיחו להם - ראש הממשלה ושר האוצר הבטיחו, שבתחילת השנה ייתוספו עוד מיליארדים לתקציב הביטחון. כשבא חברי, חבר הכנסת אורי אריאל, יושב-ראש הוועדה לתקציב הביטחון, לעשות מה שהכנסת צריכה לעשות - פיקוח ובקרה על הרשות המבצעת – הוא מצא שהתקציב פיקטיבי. מצפים שנאשר תקציב ביטחון שאין בו כסף לביטחון השוטף של המלחמה בטרור, לימי מילואים, לשעות טיסה. מצפים שנהיה חותמת גומי. כשהוא לא הסכים להעלות את ההצעה להצבעה - את התקציב הזה להצבעה - נמצאה דרך משפטית, מעוותת למדי, להבנתי, לעקוף את הוועדה, לרוקן את הפונקציה של הפיקוח הפרלמנטרי מתוכנו, להציב בפניכם את תקציב הביטחון כמסגרת ריקה. תסמכו עלינו, אומרים לנו - לא רק שיהיה בסדר, אלא גם שנמצא כסף להשלים את החסר. מאין? לא מספרים לנו עכשיו, כדי שלא לקלקל את השמחה. פרק ב' בספר התקציב הווירטואלי, גם הוא קשור בביטחון, אם כי הוא שנוי במחלוקת - האם הוא מסוגל לספק ביטחון לישראל, או שבראייה היסטורית ארוכת-טווח יסתכלו עליו כמו על קו מז'ינו או קו בר-לב - הגדר. מדינת ישראל החליטה לבנות השנה עוד 330 קילומטרים של הגדר בעלות של 12-15 מיליון שקלים לקילומטר. גם כשבאות כל הוועדות המקצועיות ומנסות להבין כמה תעלה הגדר, משווקים לנו כל מיני מספרים - רק גדר בלי מעברים, רק גדר בלי הסדרים משפטיים לפיצויים על הקרקע שהופקעה. לכן, אין מספר ברור. אבל, גם בהנחה מקלה, ש-330 קילומטר גדר עולים 4 מיליארדי שקלים, תוקצבו השנה 600 מיליון - על זה אנחנו נצביע מחרתיים, חברי חברי הכנסת. ומה עם ההפרש? מסבירים לנו שהמערכת יודעת להתחייב לביצוע רק על 2 מיליארדים בשנה הקרובה, והשאר יתגלגל לתשלום לשנה הבאה ויבוצע בפועל השנה. נניח, אבל גם זה יותר ממה שתוקצב. איפה השאר? 700 מיליון שקל אמרו - ייקחו מהיטל חדש על הסולר. ומה עם עוד 700 מיליון שקל? אין תשובה. יהיה כסף לגדר, הצהיר חגיגית שר האוצר. לעגל הזהב הזה יימצא כסף - גם אם ימותו כאן אנשים מרעב ברחובות. ולא מספקים לנו שום תשובה טובה למה בונים גדר ב-12 מיליון לקילומטר, ולא גדר כמו נניח ברצועת-עזה. אולי כי יודעים כי צריך גדר חזקה מאוד, שלא תיעקר - לא בידי האנרכיסטים של השמאל ולא בידי הטרוריסטים של הערבים. הרי אנחנו כבר יודעים שגדר שלא מוכנים לירות על מנת להרוג כדי להגן עליה - תפורק ותיעקר. וכל המיליארדים הללו ירדו לטמיון. ואם מוכנים לירות על מנת להרוג, כדי לשמור על גדר - גם גדר בקר טובה תספיק. למה צריך להוציא 12 מיליון שקל לקילומטר? הרי אם היינו חוסכים עשירית מהתקציב - היה לצה"ל מספיק כסף לימי מילואים לשמירה על הגדר, ובהעדר ימ"מ - לא יהיה כוח שישמור עליה. כבר אמרו שיותר מאשר שהגדר תשמור על ישראל, תשמור ישראל על הגדר. אבל היא הנותנת. צריך יהיה תקציב אדיר לימי מילואים לשמור עליה, והכסף הזה איננו. לפי התחשיב הקיים כרגע, לפי הקצאת הכוחות הנוכחית, מוקצית פלוגת חיילים לשמור על כל 15 קילומטר של הגדר. הגדר מתוכננת כרגע ל-700 קילומטר - גם בהנחה שלא תוקם גדר מזרחית זולת הגדר על הירדן. לפי החישוב הזה יש צורך ב-46 פלוגות, 15 גדודים, חמש חטיבות בכל רגע נתון רק כדי לשמור על הגדר. בהנחה שהכוחות הסדירים יצטרכו כנראה להמשיך ולהילחם בטרור - בשכם ובג'נין וברמאללה - להמשיך לבלום את חפירת המנהרות ברפיח, כדי שלא נראה טילים על מרכזי האוכלוסייה שלנו, טילים שיוברחו באלפיהם דרך המנהרות אם לא נפסיק את חפירתן - בהנחה כזאת יצטרך צה"ל, כאמור, חמש חטיבות מילואים בכל רגע נתון, 3 מיליוני ימי מילואים בשנה. בהנחה שיש לנו די אנשי מילואים לצורך הזה - מאיפה הכסף? הוא לא מופיע בתקציב - התקציב פיקטיבי, התקציב וירטואלי - הסביר אחד מראשי האוצר כשנשאל למה אין בתקציב כיסוי לצרכים הללו. אגב, במאמר מוסגר, אם התקציב וירטואלי - למה כועסים עלינו כל כך על שכמה מחברינו הצביעו הצבעות כפולות? אם התקציב וירטואלי - גם ההצבעות יכולות להיות כאלה. חברי הכנסת, בשבועות האחרונים השיגו המפלגות השונות הישגים רבים במאבקן לצמצום הגזירות שבתקציב. הלחץ הציבורי העצום מיתן את הקיצוצים בבריאות ובחינוך, ביטל את תשלום ביטוח הבריאות ודמי ביטוח לאומי מעקרות הבית, ועוד ועוד. גם בגלל הוויתורים הללו של הרגע האחרון יחסרו לאוצר 700 מיליון שקלים. ההישגים יקרים מאוד ללבם של אלו שהשיגו אותם. חברי יודעים להציג מה שהשיגו עבור העולים ועבור הביטחון בהתיישבות, ועבור החינוך הדתי - במפד"ל יודעים להציג הישגים דומים; שינוי יודעת להציג הישגים לסטודנטים, לאמנות, לתרבות. כל מי שהשיג הישג כלשהו - לא ירים יד נגד התקציב הפיקטיבי, שהוא עזר בבניינו, גם כשכולנו יודעים, חברי הכנסת, גם כשכולנו יודעים שבעוד שבועות מספר יצטרך האוצר להוסיף כסף לביטחון ולגדר, ולכסות על הפער שנוצר בתקציב, וכמה כבר אפשר להוסיף היטל על הסולר? שוב יוטל קיצוץ רוחבי, אכזרי, על תקציבי הרווחה והבריאות והחינוך והעולים - וכל ההישגים המפוארים שהושגו בשבועות האחרונים יתאיינו, יגוזו, יקוצצו. ושוב יתחילו מאבקים לצמצום הקיצוצים בשיטת מירוץ אכילס והצב - כך לא ישיג אכילס לעולם את הצב, והקיצוץ תמיד יהיה גדול מההנחה בקיצוץ. אבל, כך כולנו שותפים, כולנו מרימים יד, כולנו תומכים בתקציב הווירטואלי הפיקטיבי - שאי-אפשר להפוך אותו לאמיתי, כואב ככל שיהיה, אבל אמיתי - כי זה לא פופולרי ולא אלקטורלי לקצץ עוד עכשיו. ייתנו לנו את זה במנות קצובות - כמו את הפעימות של אוסלו, כמו את עקירת היישובים בארץ-ישראל. קודם מכולה ריקה, אחר כך מאחז בלתי מורשה, אחר כך מאחז מורשה, אבל כזה שמופיע במפת "שלום עכשיו" ולכן במפה של האמריקנים, ואחר כך יישוב - כפי שהצהיר ראש הממשלה. אילו היתה בתקציב הזה תקווה לצמיחה; אילו היתה בו השקעה אדירה במחקר ופיתוח, בננו-טכנולוגיה; אילו היתה בו אמת פנימית של הוצאה ריאלית ולא וירטואלית - ניתן היה לבלוע את הקושי החברתי, את הפגיעה בשכבות החלשות; ניתן היה להתלבט קשה ולתמוך בו. אבל כשהוא בא מטעמו של ראש ממשלה שמבטיח לעקור יישובים בארץ-ישראל, בהליך אנטי-שיפוטי, גזעני, של צו אלוף, על-פי הוראות ראש הממשלה ושר הביטחון לעקור יישובים של יהודים בלבד - כיוון שהוא בא משם, ועל הרקע הזה, התמיכה שלי בתקציב הווירטואלי הזה תהיה כנראה וירטואלית גם היא.
אדוני היושב-ראש, כנסת נכבדה, מדי חודש מעבירה מדינת ישראל סכומי כסף גדולים לרשות הפלסטינית. בחודש אוקטובר הועברו 193 מיליון ש"ח. דוח של קרן המטבע העולמית קובע, כי 8% מתקציב הרשות, 74 מיליון דולר לשנה, מועברים ללשכת ערפאת, ו-34 מיליון דולר מתוכם מוקצבים ליחידים ולארגונים לצורך העניין למימון טרור. אין שום דרך לעקוב אחר כסף המועבר ללשכת ערפאת. אני מציע כי גם אם ישראל מחליטה להמשיך ולמלא את התחייבויותיה להעברת כספי המכס והמע"מ כשריד אחרון להסכמי אוסלו - אני מציע שהכסף יומר למזון ולתרופות, ויועבר ככזה לרשות, כדי למנוע מצב שבו ישראל מממנת טרור נגד עצמה.
אדוני סגן שר הביטחון, שמענו בשבועות האחרונים שיש כוונה משמעותית להקל את הכתרים והסגרים, להסיר מחסומים. אתמול שמענו קריאות נרחבות בעקבות השידור בטלוויזיה לבטל את כלל המחסומים. הפיגועים אתמול בלילה והבוקר משנים אולי את תמונת המצב אצלכם. האם יש כוונה להחזיר את המצב לקדמותו?
אדוני היושב-ראש, אדוני השר, חברי חברי הכנסת, יש שני דפוסי התנהגות אנושית המוכרים לנו כתגובה על חולשה. יש בני-אדם שנוהגים כמו עופות טרף, או ככרישים. מזהים חיה פצועה או חולה, מזהים דם במים ותוקפים. נדמה לי שאנחנו מוקפים מדינות ובני-אדם שנוהגים כחיות טרף אלו. ישראל לא יכולה להרשות לעצמה לגלות סימני חולשה. זה דפוס התגובה של אויבינו – זיהית חולשה? תקוף. כך נהגו ערפאת וארגוני הרצח שלו אחרי שברחנו מלבנון. כך הם נוהגים בכל פעם שאנחנו מקלים את הסגר, את הכתר ואת המחסומים. אבל יש גם דפוס תגובה שונה – לזהות חולשה ולרוץ לעזור; לתמוך במקרה אסון. ישראל רחמנים בני רחמנים. יש רעידת אדמה באירן, מייד קופצים להציע תמיכה וסיוע הומניטרי. כך נכון היה באמת לעשות גם כאשר ירקו בפרצופנו וסירבו לקבל עזרה. עד כאן באמת הכול בסדר. אבל אצלנו מקפידים לא רק על המצוות אלא גם על ההמלצות, כמו זו הכתובה בספר משלי: בנפול אויבך אל תשמח, ובהיכשלו אל יגל לבך. סוריה בקשיים. מתפרקת? נלחצת תחת איומי ארצות-הברית, שכנתה ממזרח? מייד יש להיחלץ ולהציל את נשיא סוריה. לוב מתכופפת? לא רוצה בגורלה של עירק? מבטיחה להפסיק את פיתוח הנשק הגרעיני? מייד נרוץ אליה, נחבק אותה, גם אם היא מתנערת בתיעוב מהחיבוק; נתנשק אתה גם אם היא מנגבת את הלחי לאחר הנשיקה. מדובר בתסמונת גמילה, חברי הכנסת. שנים הבטיחו לנו שלום. אנשים התמכרו להבטחות השלום. הם הפכו להיות מסוממים ממש. עכשיו, כשכבר ברור שלא יהיה שלום עם הפלסטינים, וגם השמאל בישראל כבר מבין שלא יהיה שלום אתם ורק רוצה גדר להפריד בינינו לבינם, בימי מחסור כל כך קשה בסם הזה בשוק המקומי, אפילו צל צלה של שמועה חולפת שסוריה רוצה שלום, שלוב רוצה שלום – דיה לגרום להתקף חמור, ל"קריז" ממש, בקרב סוחרי השלום וההתפרקות הפנימית. אסד זקוק ל"ספין"? נרוץ לתת לו את רמת-הגולן. קדאפי מצהיר שהוא מפסיק לפתח נשק גרעיני? מייד מציעים גם אצלנו להתפרק מכל עוצמתנו. כבר היינו בסרט הזה, חברי חברי הכנסת. ערפאת היה בשפל המדרגה, על הקרשים, בתוניס, ואז אמרו: הוא חלש, כדאי עכשיו להגיע אתו להסכם, והביאו אותו הנה, והנה אנחנו כבר יודעים מה קרה. אסד חלש? תנו לו להתפרק, להתמוטט. קדאפי רוצה לוותר על נשק גרעיני? שיוותר. מה אתם קופצים להתנדב ולהציל אותו?
מקבל. היו"ר אלי בן-מנחם: חבר הכנסת זחאלקה.
אבקש לשאול, האם הכרסום שחל לאחרונה במעמדו של מי שמכונה שר האוצר בממשלה הפלסטינית, פיאד, לא נוטל מישראל את היכולת המינימלית אפילו לעקוב אחרי הכספים המועברים אליהם, והאם לאור זאת לא תשקול ממשלת ישראל להעביר שווה כסף בצורת מזון ותרופות במקום להעביר כספים העלולים לשמש לטרור?
תודה. על-פי מה שפורסם, נתקעה העסקה עם ה"חיזבאללה" בגלל הדרישה לשחרר את קונטאר - מי שרצח את בני משפחת הרן בנהרייה. האם תוכל להבטיח כאן שלא ישוחררו רוצחים - מי שפגע באנשים - אנשים עם דם על הידיים בעסקת טננבאום וגופות החיילים, כאשר תתבצע?
שלא ישוחררו אנשים עם דם על הידיים.
אדוני יושב-ראש הכנסת, אדוני ראש הממשלה, חברי הכנסת, דברים קשים אתה שומע היום, אדוני ראש הממשלה, אולי כי החברה הישראלית נמצאת במצב קשה והפערים קורעים אותה:  פערי שכר, שסעים בין דתיים לחילונים, עוינות בין ערבים ליהודים, ימין ושמאל, מתיישבי יש"ע ואלו הדורשים את פינוי ההתנחלויות. יש מתחים שאולי הם בבחינת גזירה משמים. יש פערים שהם אולי בבחינת גזירת הגורל. אפילו בחברות הצודקות והשוויוניות ביותר נוצרו הבדלי מעמדות, עשירים  ועניים, שליטים וכפיפים. גם בעם היהודי ידענו קרעים, ידענו גם הבדלי מעמדות. גם נביאי ישראל ידעו לבקר בחריפות את פרות הבשן הזוללות וסובאות בשעה שעניים נמקים בעוניים. תמיד היו עניים ועשירים, אבל חוסנה של חברה נמדד בלכידותה בשעות מבחן. הלקח ההיסטורי מלמד אותנו, כי גם בשעת המצור הרומאי הקשה על ירושלים היו במחסני עשיריה די מזון ומשקה, אבל השנאה בין האחים שילחה אש במחסנים והביאה חורבן. אדוני ראש הממשלה, גם אם המשבר הכלכלי הוא גזירת גורל, ואתה יודע שאם היינו מנצחים באמת את הטרור הערבי, כפי שאפשר גם היום, לא היינו במשבר כלכלי כזה, אבל גם אם נניח שבגלל האילוצים  הבין-לאומיים איננו רוצים להנחית על אויבינו מכת מוות כראוי להם, כדי שהמחבלות המתאבדות שלהם ישוטו בבריכת הדם של שולחיהן ומפקדיהן ולא בדמנו שלנו, גם אם נניח שחקרת את גבולות הכוח והגעת  למסקנה שאיננו יכולים יותר, למה תוסיף עוד קרעים ועוד שסעים על אלו של העוני? למה בהליך אנטי-חוקתי, גזעני, הוצאת צו מדיני ליהודים בלבד לפינוי מאחזים? האם קיצור הקווים שאתה מתכוון לבצע במסגרת הנסיגה החד-צדדית יסייע גם בקיצור הקווים בסגירת הפער החברתי? כשהקרע מאיים עלינו בין יהודים לערבים, בין  עניים לעשירים, בין דתיים לחילונים, חסר לך עוד עימות? מערכת הביטחון הציעה פשרה בגינות-אריה, המתיישבים קיבלו את ההצעה. נמסר כי אתה דחית אותה. אתה זקוק לעימות? רק שבניגוד לדעה הרווחת שאתה זקוק לעימות כדי לספק לנציב העליון האמריקני  קרצר תיעוד מצולם למידת השתדלותנו לעמוד בהתחייבויותינו, אני חושש כי העימות דרוש כדי להעמיק את הקרע, כדי לייצר דה-לגיטימציה של המתיישבים, שייגררו לעימות עם כוחות הביטחון. למה? בשעת מבחן צריך לצמצם פערים, אדוני ראש הממשלה, לא לפתוח חזיתות נוספות. כריתת יד לא מרפאת קרע בלב, אדוני ראש הממשלה.
אדוני סגן השר, אדוני היושב-ראש, בעיתון "במחנה", שהוא אחד הביטאונים המכובדים של צבא-הגנה לישראל, מצוטטת החלטת ממשלה מלפני חמש שנים, שפטרה את משרד הביטחון מתשלום ארנונה לעיריות בעבור מתקנים מבצעיים. אני מבקש לדעת, האם ההודעה הזאת איננה נכונה. גם אני יודע, ממקורות אחרים, שהיתה החלטת ממשלה כזאת. אם ההחלטה הזאת תונח, האם אדוני מתחייב ששר הפנים יוציא לאלתר תקנה כזאת?
אדוני יושב-ראש הכנסת, בראשית דברי אני מבקש לברך את חבר הכנסת אברהם רביץ, שמלאו לו היום 70 שנה. הוא יקר לכולנו, ונברך אותו בהרבה שנים טובות.
היום הרסו כוחות הביטחון, על-פי צו מדיני, את בית-הכנסת בתפוח-מערב. הצו הזה הוא גזעני בעליל, כיוון שהוא מנוסח ומכוון רק נגד יהודים תושבי יש"ע. ההריסה בוצעה לאור השמש, אולי כדי לספק תמונות באיכות טובה לשגריר קרצר. מאידך גיסא, לפני יומיים, וצדק חבר הכנסת זחאלקה, הקימה מדינת ישראל סוף-סוף יישוב חדש - גבעות-בר, בנגב - אבל בלילה, במחשך, כדי שלא להרגיז את הערבים, אלו ששדדו רבבות דונמים בנגב ובנו 30,000 בתים בלתי חוקיים.
מהם מפחדים. לשם באים בלילה.
אדוני היושב-ראש, בכל מבול התגובות על האירוע במחסום ארז, לא שמעתי איש שמאל אחד, מאלה שבחודשים האחרונים עושים רצח אופי לכל חיילי צה"ל על כך שהם מתעללים ומשפילים ערבים במחסומים, ויצרו תמונת מצב שחיילי צה"ל כבר חוששים לעמוד בפקודות של עצמם, להיות קשוחים, להגן על חייהם ולהגן על תושבי מדינת ישראל - לא שמעתי אחד מהם מכה על חטא ואומר: גם ידי שפכו את הדם.
אדוני היושב-ראש, אדוני השר, חברי חברי הכנסת, מיום הקמתה של מדינת ישראל דומה כי הציונות נמצאת במשבר זהות. אם תכליתה של התנועה הציונית היתה הקמת מדינה יהודית, אפשר שהסתיים תפקידה של הציונות. גלי העלייה לישראל סייעו אולי בדחיית הצורך בתשובה על השאלה, בדחיקתה לשוליים, כי לציונות היה שוב תפקיד חדש-ישן של קיבוץ גלויות וקליטת עלייה. הפרחת השממה או מפעלי ההתיישבות הגדולים שהמדינה הובילה, או נגררה אליהם, גם הם סייעו בדחיית העיסוק בשאלת המשמעות של הציונות בימינו. אבל ההפוגה בגלי העלייה ומשבר ההתיישבות, יחד עם הוויכוח הנוקב על עתיד מפעל ההתיישבות ביהודה, בשומרון ובחבל עזה, דוחקים אותנו לפינה, ודומה שאי-אפשר לחמוק עוד מבירור השאלה הזאת. מי שחריפותה של השאלה אינה ברורה לו, שהגדרת המצב כמשבר חריף, כמחלה קשה מאוד, אינה מחוורת לו, צריך לעקוב אחרי התסמינים, הסימפטומים של המחלה: הירידה מהארץ, הקביעה כי הציונות מתה, שקבע מי שהיה יושב-ראש הסוכנות היהודית ויושב-ראש הבית הזה, אברום בורג, הגדרת עם ישראל ככובש בארצו, שנשמעה מפי ראש הממשלה, ואחרון אחרון, ואולי הסימפטום החמור מכולם – הסכמת ממשלת ישראל לקבל את תוכנית מפת הדרכים, שעיקרה חלוקת הארץ והקמת מדינה ערבית בלבה של ארץ-ישראל, אם בצורה הקוורטטית שלה, או בצורה של ההתנתקות והנסיגה החד-צדדית ועקירת יישובים והגליית תושביהם היהודים. לא יהיה אפשר לרפא את המחלה אם לא נעמוד על שורשיה, על סיבותיה. בדקות הבאות אני מבקש להוכיח כי קו ישר אחד מחבר בין תוכנית אוגנדה של הרצל לבין התוכנית להקמת מדינה פלסטינית בארץ-ישראל. אבל, כדי למקד את הטיעון הזה אזדקק לסיפור, סיפור שנמצא אצל ש"י עגנון, ואבי, עליו השלום, פרופסור ישראל אלדד, שמחרתיים ימלאו שמונה שנים לפטירתו, היה נוהג לספר כמבוא להרצאותיו על הציונות. מעשה במלך אחד שהיה לו סוס יקר המציאות, עם שושלת יוחסין מכאן ועד אורוות שלמה המלך. והמלך פחד שסוסו ייגנב. בנה לו אורווה מברזל והציב עליה שערים מברזל ותלה שבעה מנעולים מפלדה, אבל עדיין חשש שמא ייגנב הסוס הטוב. הלך ושכר שומר שיהיה ער בלילה וישמור על האורווה, ועדיין חשש שמא תיפול תנומה על השומר ויבוא גנב ויגנוב את הסוס. קם בלילה לבדוק אם השומר ער. בא ומצא אותו יושב ושומר פתח האורווה. שאל אותו מה הוא עושה בשביל לא להירדם. ענה השומר, שהוא מעסיק את עצמו במחשבות פילוסופיות. אילו מחשבות פילוסופיות, למשל, שאל המלך, והשומר השיב שהוא חושב, למשל, שכאשר הוא אוכל בייגלה, לאן נעלם החור של הבייגלה. המלך מאוד שמח ואמר, שזו מחשבה פילוסופית מצוינת, שימשיך כך ולא יירדם. אבל, גם בלילה הבא נדדה שנת המלך ולא הצליח להירדם בגלל הדאגות, והלך עוד פעם לראות אם השומר נרדם, וראה אותו יושב ושומר וחושב. שאל אותו: על מה אתה חושב עכשיו? הוא אומר: אני חושב איך זה שהבור איננו מלא מחולייתו. כלומר, כשאני חופר בור במקל שלי בעפר, ומנסה אחר כך להחזיר את העפר  למלא את הבור, חסר עפר. לאן נעלם העפר? אמר לו המלך: זו מחשבה פילוסופית מצוינת. תמשיך כך, בוודאי לא תירדם. בלילה השלישי כשהוא בא לבדוק אצלו שמירה, הוא שואל אותו: על מה אתה חושב הלילה? הוא אומר לו: תשמע, הלילה אני חושב, למשל, אורווה מברזל ושערים מברזל ושבעה מנעולים ושומר, איך הצליחו לגנוב את הסוס? והנמשל הוא מדינת ישראל. כשהיינו עם גולה, מפוזר בכל העולם, בלי מדינה, היתה בנו הכרה עמוקה, סוברנית, פשוטה, שארץ-ישראל היא שלנו. דווקא עכשיו, כשזכינו בכוח הציונות והקמנו מדינה וקיבצנו גלויות, ומיליוני יהודים בארץ, ויש לנו צבא מפואר לשמור על הארץ, דווקא עכשיו הצליחו לגנוב לנו את הסוס הזה, את הציונות, ושוב איננו בטוחים שארץ-ישראל שייכת לעם ישראל ולא לשום עם אחר זולתו בעולם. כדי להבין איך זה קרה צריך לנתח את טעויותיה של התנועה הציונית. הטעות הראשונה של מנהיגי הציונות היתה הצגת התנועה הציונית כניסיון לפתור את "הבעיה היהודית". אם הבעיה היהודית היא תוצאה של האנטישמיות, והאנטישמיות על צורותיה השונות גורמת להשמדה או לרדיפת יהודים, אפשר לפתור את בעיית רדיפת היהודים - לפחות באופן תיאורטי - בדרכים שונות: ליברליזם חדש במערב, קומוניזם ברוסיה, פיקוח או חסות בין-לאומיים, אולי טריטוריאליזם. כך הגיע הרצל, שעלה על שרטוני אי-רצונם של שליטי העולם לתת לנו את ארץ-ישראל, כך הגיע הרצל עד לטעות אוגנדה. כך הפכה הציונות בדיוק למה שהרצל לא רצה שהיא תהיה - בעיה של יהודים, תנועה שמבקשת פתרונות פילנתרופיים בממדים גדולים. כך התגלגלה התנועה הציונית מבזל לאוגנדה, ובימי המנדט הבריטי הפכה לתנועה שנאבקת על עוד כמה סרטיפיקטים, כי היו פליטים יהודיים וצריך היה למצוא להם מחסה. הניסוח של הציונות היה צריך אז ונכון שיהיה גם היום - והיה כזה ב"עיקרי התחייה" של אברהם שטרן, יאיר - הניסוח צריך היה להיות חיובי: מטרת הציונות צריכה להיות חידוש מלכות ישראל, או הממלכתיות הישראלית. ממש כשם שהצרפתי לא היה צריך לבסס את תביעתו לצרפת, גם כשהיתה כבושה בידי הגרמנים,  בצורך לפתור את בעיית הצרפתים, כי אם ברצון הסוברני של העם הצרפתי, כך גם הציונות לא צריכה להיות תנועה השואפת לסוברניות, אלא תנועה סוברנית, כמו כל עם בארצו וביחסו אליה; תנועה הבאה לשחרר את המולדת אם היא כבושה בידי זרים. ארץ-ישראל שייכת לעם ישראל אם יש אנטישמיות בעולם ואם אין אנטישמיות; אם יש בעיה יהודית ואם אין בעיה יהודית; אם יש ערבים בארץ ואם אין ערבים בארץ; אם יש שלווה וביטחון, וגם כשאין. המשיח הציוני לא נועד להיות גואל העם היהודי מצרותיו, כי אם מקים המלכות והממלכתיות כערך העומד בפני עצמו. והטעות השנייה של מנהיגי הציונות, המקור השני לכישלונם היה יחסם לארץ-ישראל. המדינה היהודית - גם לפי הרצל וגם לפי בן-גוריון - היתה צריכה להיות הפתרון האידיאלי לבעיית היהודים, ולא מטרה בפני עצמה, אבל - ושוב נזדקק לדוגמת עמי אירופה שהיו משועבדים לגרמנים בימי מלחמת העולם השנייה, ונלחמו על חירותם לא כדי לפתור את בעיית הצרפתים, או היוונים, או היוגוסלבים, אלא כדי לשחרר את מולדתם מכיבוש זר. מטרת הציונות לפיכך לא היתה צריכה להיות "הקמת מדינה יהודית כמקלט בטוח", כי אם "התנועה לשחרור המולדת". הציונות החילונית לא התייחסה לארץ-ישראל כאל מולדת כבושה, כי אם אל המקום הגיאוגרפי המתאים ביותר מסיבות היסטוריות כאלה או אחרות לפתרון בעיית היהודים. כך נולדה טעות אוגנדה, כי אם ארץ-ישראל איננה אפשרית מסיבות שונות, אפשר וצריך למצוא מקום אחר. היחס הטריטוריאלי לארץ-ישראל הוביל גם לכך שהציונות קיבלה את הצהרת בלפור וקיבלה את ההחלטה על הקמת הבית הלאומי היהודי ואת המנדט ככלים לגיטימיים לביצוע התוכנית הציונית הטריטוריאלית בארץ-ישראל. הציונות חייבת היתה להגדיר את הצהרת בלפור ואת ההחלטה להקים בית לאומי לעם היהודי כהחלטות בלתי חוקיות, משום שלא נבעו משום מקור סמכות שיש לו תוקף. שום עם בעולם אינו יכול להעניק לעם היהודי מה ששייך לו ממילא. והעם היהודי - אסור היה לו להזדקק להכרה הזאת הבאה מבחוץ בסוברניות שלו על ארץ-ישראל, כמו שאסור לו היום לחזר אחרי פתחי אומות העולם, וודאי שלא על פתחי הערבים, בבקשה לזכות בהכרה מחודשת בזכותו של העם היהודי למדינה יהודית בארץ-ישראל. לכן, היתה טעות עקרונית גם בתקווה כי הציונות המעשית, קניית קרקעות ויישוב הארץ, יקנו לנו זכות מוכרת עליה. נכון שגבולות ההתיישבות קבעו גם את גבולות שביתת הנשק בתום מלחמת השחרור, אבל לא משום שקנינו אדמה והקמנו יישובים, אלא משום שנלחמנו באותם מקומות וניצחנו. וחבלי יש"ע אינם שלנו - - -
- - - וחבלי יש"ע אינם שלנו משום שהקמנו בהם מאות יישובים, אלא משום שהם חלק מארץ-ישראל השייכת לנו, אשר שחררנו מכיבוש ערבי זר. אני מסיים, אדוני היושב-ראש: הציונות המדינית ראתה את העם היהודי כאובייקט, כבעיה בין-לאומית שהעולם צריך לסייע בפתרונה על-ידי הקמת מדינת יהודית. ואת הארץ ראתה הציונות כטריטוריה להתיישבות, מכשיר לפרודוקטיביזציה של העם היהודי. העם היהודי - אסור לו לבוא ולטעון על ארץ-ישראל בנימוקים של חוסר אפשרות לחיות במקום אחר. היא שלנו לא בגלל האנטישמיות, והארץ איננה המרחב הדרוש ליישובו של העם היהודי. טענת היסוד הטריטוריאלית אפשרה את טענת אוגנדה, מאפשרת היום פשרה טריטוריאלית והקמת מדינה פלסטינית. אם הבעיה שלנו כאן היא רק ביטחון - ואין לנו ביטחון - אפשר גם לרדת מהארץ; אפשר לסגת חד-צדדית; אפשר לחפש אוגנדה אחרת. הציונות איננה האורווה שהכזיבה ואיננה השומר שכשל. הציונות האמיתית היא הסוס. אין לנו מוצא מהמשבר זולת לשוב ולעלות עליו. אני מציע כי הכנסת תקיים במליאתה דיון בנושא זה, כדי שמדינת ישראל תגדיר מחדש את ייעודה ויעדיה. תודה רבה.
אדוני היושב-ראש, אדוני השר, חברי חברי הכנסת, אנטישמיות איננה תופעה חדשה. שנאת ישראל, ישראל העם, היא עתיקה; שנאת ישראל המדינה – ימיה כימי המדינה, והיא גלגולה של אותה תופעה. לא תמיד אנחנו יודעים להסביר למה הגויים שונאים אותנו. כשיש אלף הסברים, אף אחד מהם לא ממש טוב. אבל כשזה בא מאתנו, מעצמנו ובשרנו, מיהודים, ישראלים לשעבר או ישראלים ממש, אין לזה שום הסבר רציונלי. שנאה עצמית היא תופעה פתולוגית. יש אנשים שמכים את עצמם, יש אנשים שפוצעים את עצמם, שמטילים בעצמם מומים, יש אנשים שמתאבדים. יבורך שגריר ישראל בשבדיה, צבי מזאל, שדמו רתח בו למראה התועבה של הפסבדו-אמן דרור פיילר. על צבי מזאל ושכמותו אמר גדול משוררי ישראל, אורי צבי גרינברג, בפרפראזה על דברי יעקב על שמעון ולוי: "ברוך אפם כי עז". ויפה אמר השגריר: אם זו אמנות אז התגובה שלי היא דיפלומטיה. אבל מה לנו להלין על הגויים האנטישמים? מה לנו להלין על ישראלי יורד, בן קיבוץ יד-חנה הקומוניסטי, שגדל על כך שסטלין צורר ישראל הוא "שמש העמים", והערבים תמיד צודקים והיהודים תמיד רשעים; מה לי להתלונן עליו כאשר ב-Svenska Dagbladet, בשבדיה, ב-20 באוקטובר, אפשר לקרוא מאמר שבו כתוב כך: "מדינת ישראל נשענת על שחיתות ועל יסודות של עושק וחוסר צדק, כך שסוף המעשה הציוני כבר בפתח. מדינה נטולת צדק, שמחזיקה רוב פלסטיני תחת מגף ישראלי לא יכולה להיחשב דמוקרטיה. לישראל שלא אכפת לה מילד פלסטיני, שלא תתפלא כשהוא בא ספוג שנאה ומתאבד בשמחה בכל מוקדי האסקפיזם הישראלי. הם מרטירים במקומות הבילוי שלנו כי חייהם הם עינוי. הם שופכים את דמם במסעדות, כדי להרוס לנו את התיאבון". את הדברים הללו לא כתב חלילה איזה ניאו-נאצי, לא סתם אנטישמי שבדי, לא ישראלי קומוניסט יורד. כתב אותם מי שהיה יושב-ראש הבית הזה,  חבר הכנסת אברהם בורג, מי שהיה יושב-ראש התנועה הציונית. והשגריר מזאל מוזמן לחזור הביתה ולבטא את דעתו כלפי הדברים הללו ושכמותם, גם כאן בבית תהיינה ידיו מלאות עבודה. גם כאן אצלנו בבית צפות גופות הנרצחים שלנו באגם של עלילות דם.
אדוני יושב-ראש הכנסת, מתוך המהומה שמעוררת העסקה עם נסראללה, מתוך מבול הדיסאינפורמציה שבמסגרתו התחייב השר גדעון עזרא בפני המליאה כי לא ישוחררו מחבלים עם דם על הידיים, וכאלה ישוחררו גם ישוחררו, בתוך כל אלה איננו יכולים להימנע מלעצור רגע בדממה ובכבוד לנוכח צוואתה הרוחנית של בתיה ארד, אמו של רון. בימים שאנחנו משחררים 400 מחבלים בחזרה לרחובותינו, דווקא בימים של חולשה מדינית וחולשת דעת והפקרת חיי רבים בגלל דמעות מעטים, ראוי לשאוב כוחות מדבריה של בתיה ארד, עליה השלום, המצווה אותנו, שאם רון איננו עוד בחיים, היא מתנגדת לשחרור מחבלים תמורת גופתו.
אדוני השר, לא הייתי נסחף לומר, שאם מצלמים את האנשים האלה בכלא ביריחו מעשנים סיגרים, מדינת ישראל צריכה להתערב בעניין כדי לדאוג לבריאותם. גם לא הייתי מציע, שעצם העובדה שהם מקבלים את פניו של אבו-מאזן תהווה עילה להתערב. אבל, ביודענו שהם הפעילו מהכלא ביריחו את פעולת הטרור בארץ, את פיגוע ההתאבדות - האם זו עצמה אינה עילה לסיכול ממוקד שם, בכלא ביריחו?
אדוני היושב-ראש, אדוני השר, חברי חברי הכנסת, מרוב דברים שנאמרו על עסקת הדמים עם ה"חיזבאללה" דומה שקהה כבר עוקצם. ראש כנופיית רוצחים חוטף ורוצח שלושה חיילים, ואפילו אינו צריך להתאמץ לשמור אותם בחיים כדי לתבוע מחיר עצום בשבילם. בשוק הטרור במזרח התיכון, אפילו חלקי גופות שווים משהו. וכשהמדינה לא הזדרזה להיכנע, חטף נסראללה עוד אחד, ואם לא נמהר לשלם - יחטוף עוד, הוא אומר. יורק בפרצופה של מדינת ישראל ומחייך, עד שניכנע. היו שהסבירו שנסראללה בעצם "התפשר" - בהתחלה הוא רצה 1,500, וירד ל-400. זה בכלל ניצחון לישראל. הוא במצוקה אסטרטגית, אמרו. רוקד ריקוד אחרון של פרפר. גם אם נכון שקרנו של נסראללה יורדת בלבנון, הנה הבטיחה ישראל בכניעה לו, כי יהיה מלך בעזה, נסיך בשכם, הפרפר שמטיל ביצי טרור בחברון וברמאללה. הוא הפרפר, הוא הזחל המכרסם ואנחנו הגולם. יכולנו אחרת - יכולנו ללכת בדרך שהתוותה בתיה ארד בצוואתה הרוחנית, שאם רון לא בחיים, אין לשחרר מחבלים עבור הגופה. יכולנו אחרת - יכולנו להציב אולטימטום לנסראללה, שיחזיר את טננבאום וגופות החיילים בתוך 24 שעות, או שדמו בראשו. אז היינו אולי משנים את מאזן האימה במזרח התיכון; לא היתה נמשכת הסחיטה באיומים שהמדינה נתונה לה, המתירה את דם כולנו, כי מחירו של הדם שלנו נקבע בשוק המוות הערבי, והוא נמוך משהיה אי-פעם. עדיין לא מאוחר מדי לומר לכל העולם מה דינו של רוצח יהודים וחוטף וסוחר גופות. אפשר לחסל את נסראללה גם לאחר עסקת הדמים הנוראה הזאת. אבל הוא קנה לעצמו תעודת ביטוח חדשה. בזכות ההבטחות המעורפלות לשחרר מידע על רון ארד, לא רק נשלם כל מחיר, גם לא ניגע בנסראללה. כמה קל לשטות בישראל, כמה קל להקהות את שינינו. זאת ועוד, חברי הכנסת: הוליכו אותי ואתכם שולל. לפני ימים מספר, בתשובה על שאילתא, ענה לי שר בשם ראש הממשלה, ואני מצטט: לא ישוחררו עם דם על הידיים. אתם מוזמנים לעיין בפרוטוקול. מחר משחררים גם אנשים שהרגו את חיילי צה"ל, ומסבירים כי ההחלטה לא נגעה ללבנונים, הם לא אנשים, רק לפלסטינים נגעה ההחלטה, כאילו יש הבדל בין איש "חיזבאללה" החוטף והורג חייל בלבנון ובין כזה שחוטף והורג בנהרייה. ועוד דבר לסיום. ב"ספין" תקשורתי שסיבותיו ברורות מנסה ראש הממשלה להפוך את טקס הכניעה ל"חיזבאללה" לחגיגת תקשורת. יש מחר טקס בנמל התעופה בן-גוריון. מי שרוצה לחלוק כבוד אחרון לחיילים שנחטפו ונרצחו, יכול להשתתף בלוויות. לא צריך להשתתף בטקס הכניעה הזה מחר.
שאלה לכבוד השר: התקנון קובע שעל שאילתא כזאת עונים בתוך 21 יום, ואחר כך עוד 21 יום. עברו 200 יום. אם כבר הגעת לענות על השאלה, ועברו הרבה מים בווזאני מאז, אולי גם אוכל לשמוע תשובה על השאלה, עד מתי רשעים יעלוזו? זאת שאלה קצת יותר ישנה, אבל עדיין אין עליה תשובה.
תודה לכבוד השר על התשובה המפורטת. כיוון שגם השאילתא הזאת, חלף הרבה זמן מאז נכתבה, בדיוק באותו תאריך של השאילתא הקודמת, דווחתי היום שהמצב אכן משתפר - יכול להיות שזו דרך מצוינת לפתור בעיות, לענות עליהן רק אחרי חצי שנה.
אדוני היושב-ראש, משה דיין אמר פעם: רק חמור אינו משנה את עמדותיו. במדינת ישראל, שבה הגדר היא עגל זהב, האופורטוניזם והסקרים הם כוהניו והרייטינג הוא החושן, גם אני צריך לשנות קצת את עמדותי בשביל להיות פוליטיקאי ולבוא היום ולומר שהשמאל צדק. הוא צדק כשאמר ששרון הוא האיש הכי מסוכן במדינה, שהוא לא עוצר באדום, שאין לו עקרונות, שהוא יעבור על החוק ויעקוף את הדמוקרטיה והממשלה והכנסת. גם השמאל צודק לפעמים. קורה. באהבתנו את שרון טעינו בו. אבל, כל מי שאהב פעם ונבגד יודע כמה קל להפוך אהבת חיים לשנאה, לקרע מוחלט, שותפות בדרך למלחמה חזיתית, בגלל ההשפלה, בגלל הכחש, בגלל הנטישה. ארץ-ישראל ואוהביה לא יסלחו על זאת לעולם.
אדוני היושב-ראש, אדוני השר, חברי חברי הכנסת, משום-מה נקשרו ברצף סדר-היום שלנו היום תומרקין, סאראמאגו וחוק השידורים הזה שנוגע גם לערוץ-7. עם ישראל חולה מאוד - אני אומר לכם את זה כרופא. את סאראמאגו, חתן פרס נובל לספרות, בלי ספק מגדולי הסופרים החיים בימינו, מגנים בכל תוקף, כי הוא אנטישמי, הוא אנטי-ישראלי, הוא מצדד בערבים - מתוך בורות ועוינות. לא סולחים לו על דבריו משום שהוא גוי. אבל לתומרקין, האיש שחילל את קודשי ישראל העמוקים ביותר והציג חזיר עטור תפילין, הכול מותר, כי הוא איש שמאל קיצוני. ליהודים מותר - מתוך שנאה עצמית נוראה ממש - לומר דברים גרועים הרבה יותר מאשר מותר לסאראמאגו, ועוד נותנים לו פרס ישראל. לא פרס ערפאת, ודאי לא פרס אחמד יאסין, שאפילו הוא לא היה נותן ידו לתועבת החזיר, לא פרס מטעם איזו תנועה ניאו-נאצית, לא. פרס ישראל הוא מקבל. לא רק פתחון-פה נותנים לו, גם פרס נותנים לו. ואילו ערוצי הרדיו שמבטאים את ציבור המתיישבים היהודים ביש"ע, את היהודים החרדים, אותם רודפים עד חורמה - בנימוק המוצדק שהשידור שלהם פיראטי, השידור שלהם מסכן את התעופה האזרחית או שהוא סתם מפר חוק. בשבוע שעבר נסגרו שידורי FM 88 ליממה, כי הפריעו למגדל הפיקוח בנתב"ג, וראינו שגם רדיו כשר יכול להיות מסוכן. אני שב ומזכיר לכנסת, שמדינת ישראל נתנה לערבים תדרים בהסכמי אוסלו. הכול התפרק, ההסכמים קרסו, אין שלום, בערוצים הללו עדיין משדרים הסתה פראית ורצחנית נגד מדינת ישראל, אבל אנחנו ממשיכים להקצות להם את התדרים, במקום להפקיע אותם ולתת אותם ליהודים לשדר בהם דברי תורה. לגופו של עניין: החוק טוב, אתמוך בו, הוא צעד ראשון להכשרת הערוצים המקיימים שירות חשוב לקהילות שלהם, ונדמה לי שנוכל להמשיך בדרך הזאת ולהכשיר ערוצים נוספים. תודה רבה.
אדוני היושב-ראש, גברתי השרה, חברי חברי הכנסת, פרס ישראל איננו עוד פרס הניתן בארץ. זה הפרס שבו מביעה מדינת היהודים, המדינה שהוקמה על-פי עקרונות מגילת העצמאות, את הוקרתה למי שנבחר להיות מצטיין בתחומו. לכאורה, התנאי היחיד המופיע בטופסי ההמלצה לפרס הוא היותו של המועמד אזרח ישראלי, ויגאל תומרקין הוא אכן כזה. ייתכן שהוא גם פסל חשוב, אך שמו ופרסומו לא באו לו רק כיוון שיצר כמה מאות פסלי גרוטאות מתכת מרותכות. עיקר פרסומו בא לו כיוון שהוא איש שמאל קיצוני, מנאץ סדרתי של שם ישראל, תומך באויבי ישראל, מי שאמר שכאשר הוא מתבונן בחרדים הוא מבין את ההשמדה, מי שהביע צער על כך שלא נטל בעצמו נשק והרג את גנדי, את כהנא ואת רפול, מי שהציג את מצגי החזיר למיניהם, ודוגמאות הונחו על שולחנה של שרת החינוך והתרבות. הפגיעה הסדרתית הזאת ביהדות היתה נחשבת שנאת ישראל קיצונית לו היתה נעשית בידי, למשל,  אביו הביולוגי של תומרקין, מי שהיה קצין אס.אס., קצין תרבות באס.אס. הגרמני, אבל כשהיא באה מאיש שמאל מובהק בישראל, היא מתקבלת במחיאות כפיים. חבר השופטים, ושרת החינוך משמשת כגושפנקה מאחוריהם, מעניקים לתומרקין פרס ישראל בשם חופש הביטוי האמנותי.
קצין תרבות באס.אס. הגרמני.
אמו יהודייה, מה תעשה? אמו יהודייה על-פי ההלכה, מה אתה רוצה?
מדוע אני קובע באופן נחרץ, כי תופעת השנאה העצמית החולנית הזאת המתגלמת בדמותו של תומרקין זוכה להערכה רק בהיותו איש שמאל ותומך באויבי ישראל? בעקבות מאמרו המצוין של אליקים העצני השבוע, ב"ידיעות אחרונות", הזכרנו כולנו את תקדים טטיאנה סוסקין ואביגדור אסקין, שהושלכו לכלא על פחות מזה; את שמואל שניצר, עליו השלום, פובליציסט ימני, שבגלל ביטוי פוגע ביהודי אתיופיה, בטל בשישים מול קיתונות השופכין שיוצאים מהסדנה של תומרקין, ויתר על פרס ישראל. רבותי חברי הכנסת, תמיד ידענו ששונאי ישראל אוהבים מאוד את היהודים החולים בשנאה עצמית. עכשיו אנחנו רואים כי גם שופטי פרס ישראל אוהבים אותם. אני בטוח שיש עוד הרבה גאווה לאומית בלבך, גברתי שרת החינוך של ישראל. אני בטוח שהערכים שבשמם לחם אבא שלך בשורות לוחמי חירות ישראל עוד קיימים בקרבך, ולכן תמנעי את ביזיונה של מדינת ישראל במתן הפרס הזה לתומרקין. תודה רבה.
אדוני היושב-ראש, גברתי השרה, נדמה לי שאני זכאי לשתי הודעות אישיות: האחת כי חברת הכנסת גלאון טרחה לתקוף אותי והאשימה אותי בהסתה, והשנייה כי היא גם טרחה לגרור את אבי עליו השלום לדיון כאן. אני שב ומזכיר מה שאמרתי, שלו היו הדברים שאמר תומרקין או דומים להם מושמעים, נניח, על-ידי אביו הביולוגי של תומרקין, שהיה קצין תרבות באס.אס., הוא היה מואשם באנטישמיות קיצונית. ב-28 בינואר למניינם, לפני שבוע, ב"ידיעות אחרונות", מאמרו של משה רונן אומר: אביו, מרטין, היה במאי ושחקן תיאטרון לא-יהודי. אחרי עליית הנאצים לשלטון התגרשה אמו היהודייה מאביו ועלתה ארצה. האב הביולוגי הפך לקצין תרבות באס.אס., נשאר אחרי המלחמה במזרח-גרמניה, מת בשנת 1999. איפה כאן ההסתה? אני מבקש שתחזרי בך מן הביטוי.
אדוני היושב-ראש, אדוני השר, חברי חברי הכנסת, הצהרת האמונים בנוסח החדש מכניסה את ההתחייבות לנהוג על-פי כללי האתיקה של חברי הכנסת לתוך חוק-יסוד: הכנסת. חברי הכנסת, אני יושב בוועדת האתיקה של הכנסת ורואה את מבחר הכיעור במנות מרוכזות, לא באופן אקראי, כמו אלה מבינינו שאינם זוכים להיות נוכחים בכל הקרבות לעיני התקשורת שנערכים כאן, אלא רק במקצתם. כיושב-ראש הוועדה אני מצר מדי שבוע על כך שהסנקציות שהוועדה יכולה ונוהגת להטיל נתפסות לעתים כתעודת הצטיינות של חבר הכנסת בעיני בוחריו, ממש כמו שלעתים הרחקה מאולם המליאה נתפסת כהוכחה להיות חבר הכנסת לוחם ללא חת וללא מורא וללא נימוס וללא כללים על דעותיו ועל האינטרסים של שולחיו. לכן הייתי צריך לברך באמת על כך שההתחייבות לנהוג על-פי כללי האתיקה תוכנס להיכל הזה בכניסה הראשית, בחוק-יסוד, ולא רק במסגרת תקנון, אבל הלוואי שהייתי מאמין כי שינוי זה יביא אותנו, חברי הכנסת, לנהוג אחרת. גם היום, עוד טרם שינוי הנוסח, אומרים חברי הכנסת: "אני מתחייב לשמור אמונים למדינת ישראל". זה מפריע לכמה מאתנו לתמוך ב"חיזבאללה"? לתמוך במלחמת הטרור של הרשות? להבין מחבלים מתאבדים? ללכת להאג להעיד נגד מדינת ישראל? אף שזאת הפרת אמונים, להבנתי, כפשוטה, כמשמעה, לא בהתפלפלות משפטית, אלא ממש כמו שהתכוון מי שכתב "לשמור אמונים למדינת ישראל", שהיא מדינתו של העם היהודי, אין מעמידים אותם לדין על הפרת אמונים, ודאי לא על בגידה. אז האם אנחנו באמת סבורים שתוספת ההתחייבות לשמור על תקנון האתיקה תשפר את ההתנהגות? לצערי, חברי הכנסת, דומני שעד שלא נדע איך לתגמל את אלה המהווים דוגמה אישית חיובית בהתנהגותם ועד שלא יהיו לתקנון האתיקה גם שיניים, עד שכל מי שמגדף ידע שהוא ילקה בכיסו על כעסו, לא ישתנו נורמות ההתנהגות בבית הזה ולא ירום כבוד הכנסת. תודה רבה.
כבוד נשיא המדינה, אדוני היושב-ראש, חברי חברי הכנסת, לכאורה צריך אני היום, כיושב-ראש ועדת האתיקה של הבית הזה, לבוא ולברך על כך שהכנסת בוחרת ביום חגה לעסוק באתיקה, לנסות ולתקן את מידותיה, ובאה לאמץ קוד אתי חדש, או לפחות את המבוא אליו, באשר עודנו בתחילת דרכו. מדי שבוע אני זוכה, יחד עם חברי לוועדת האתיקה, לעסוק במנת כיעור וגידופים והשמצות והתנהגות פרועה שחברי הכנסת מביאים אל שולחננו. מי כמונו יודעים כי יש צורך אמיתי ודחוף לשפר את תרבות ההתנהגות ואת תרבות הדיבור בבית הזה, כדי שישוב ויזכה למעמד הציבורי הנכבד שבית-המחוקקים של מדינת היהודים ראוי לו. זכינו היום, לאחר שאדוני יושב-ראש הכנסת מינה את הוועדה, לקבל את פרק המבוא של הקוד האתי החדש. זכינו אפילו לקבל שני נוסחים: את נוסח רוב חברי הוועדה, ובראשם השופט בדימוס זמיר, ואת נוסח המיעוט, של פרופסור אסא כשר. נוסח אחד מרחיב והאחר מקצר. קראתי את שני הנוסחים, וראיתי כי ככל שהמלים גבוהות יותר, הפער בין החלום לשברו עלול להיות רחב יותר. ראיתי כי ככל שנגדיר במלים יפות יותר מה שצריך להיות ברור ומובן מאליו ונובע באופן טבעי מתרבות של התנהגות אנושית ראויה וכבוד הדדי גם בחילוקי דעות קוטביים, ככל שנפרט ונבהיר ונאציל את הטוב ונוקיע את הרע – כן ניווכח עד כמה עמוק שפל המדרגה שאנו נתונים בו. וככל שההגדרות של הרצוי יהיו נעלות יותר – אנו עלולים למצוא עצמנו עמוק יותר בביצת המצוי. ואולי מוטב שנפסיק לדבר גבוהה-גבוהה על אתיקה מחד גיסא ולגדף מאידך גיסא. האם הפירוט שאנו זוכים לו היום – בין בנוסח המרחיב ובין בנוסח המקצר – יוסיף משהו? האם יוכל באמת להשפיע על דפוסי ההתנהגות שלנו, ואולי אין זה אלא כלי עבודה מפורט יותר בידי ועדת האתיקה שלנו היום והוועדות בכנסות הבאות? ואולי אין צורך כלל בכלי עבודה משוכלל לוועדות האתיקה, ודי אם יושב-ראש הכנסת יבחר להן חברים ששיקול דעתם מובהק ויש בהם גם יושרה פנימית וציבורית? האם מה שחסר לנו, חברי חברי הכנסת, הוא רשימת מלים שאסור לומר, רשימת מחוות שאסור להביע, או שמא ככל שהכללים יהיו מפורטים יותר הם יצמצמו יותר, משום שכל מה שלא יהיה כתוב בהם יהיה לכאורה מותר, ואילו ההגדרה הכללית, שבה נקבע כי חבר הכנסת לא ינהג באורח המבזה את הכנסת או את חבריה די בה, ואם אין די בה – לא יועילו כל הסעיפים וסעיפי המשנה במקום שאין בו תרבות אמיתית? בעולם אידיאלי, אוטופי, ניתן היה לצפות כי הציבור יבחר לו רק מחוקקים ראויים, מנהיגים המעצימים את כבוד הכנסת. בעולם הריאלי שבו אנו נתונים,  ניאלץ ככל הנראה להסתפק בכך שניצור סביבה המתגמלת את מי שמהווים דוגמה אישית חיובית ומוקיעה את אלו החורגים ממנה. חברי הכנסת, אנו שליחי ציבור. אנחנו רוצים להשפיע, לעצב את פני החברה הישראלית באורח ההולם את השקפת עולמנו ואת השקפת עולמם של אלה ששלחו אותנו. במערכת השכר והעונש של נבחרי הציבור בכנסת יצרנו ברבות השנים מצב שבו כל דאלים זוכה לשעות מרקע רבות יותר; כל מקלל זוכה להוקרת שולחיו כמי שלוחם ללא חת על עניינם; כל מורחק מן המליאה על התנהגות בלתי ראויה זוכה לליווי המצלמות ולחשיפה של גיבור לשעה, וההערה או הנזיפה או הנזיפה החמורה שוועדת האתיקה תקבע לו, עלולה במקרה הטוב שלא להעניש אותו באמת, ובמקרה הרע – אפילו להיות עילה לחשיפה תקשורתית נוספת, לדקות תהילה נוספות, והשכר יהיה גדול מן העונש. אמת נכון, יש גם כלים משמעתיים נוספים המצויים כבר היום בידי ועדת האתיקה. הקשים והחמורים ביותר שבהם הם הרחקה מן המליאה לכמה ימים או שבועות. וכך גם לגבי פעילותו של חבר הכנסת בוועדות. אבל אנו עושים שימוש נדיר ביותר בכלים הללו, גם מכיוון שאיננו יכולים להימלט מן הידיעה, כי בהרחיקנו את חבר הכנסת שפגע בכבוד הבית או בכבוד מי מחבריו – איננו מענישים רק את הפוגע, אלא גם מונעים פתחון-פה מהציבור ששלח אותו לכאן. משתיקים אותו. אפשר כמובן לומר שהציבור הזה יפיק לקח ובפעם הבאה ישלח רק נציגים ראויים, אלא שיודעים אנו כי מרחק הזמן שבין החטא הפרטי שבעין לבין העונש הציבורי העתידי מונע בעצם את התממשות הענישה הזאת, ושיקולים רחבים אחרים יגברו. אני משוכנע, חברי חברי הכנסת, כי מקצת מאתנו משתלחים לעתים באורח נטול רסן בחבריהם, בעיקר משום שהם זוכים לתשלום במטבעות תקשורת על הלבנת פני עמיתיהם. והראיה – אורח התנהגותם של אותם חברים משתנה מייד בצאתם מחוג הזרקורים, מטווח המיקרופונים או כשאין מצלמות בסביבה, ואז הם יכולים שוב לצחקק ולהתחבק ולהסתודד עם בר-הפלוגתא שלהם. אני חושש שלא נצליח לגרום לתקשורת להחרים מי שמקלל, לא לשדר גידופים, לא לראיין מי שהפריע ומנע דיון ענייני במליאה או בוועדה. אז מה כן? הרי רק דיבורים גבוהים, רק קריאה לנהוג באורח יאה לא יועילו. אני משוכנע כי אם נרחיב את תחום הסנקציות על חברי הכנסת שהתנהגותם מבזה את הכנסת או פוגעת בחבריה, כך שהחורגים מנורמות ההתנהגות הראויות ייאלצו לשלם קנסות משמעותיים מכיסם על גידוף, על קללה, על ביטוי פוגע או שאינו ראוי – תשתנה באחת תרבות ההתנהגות והדיבור בבית. נצטרך כמובן גם לקבוע כללים שימנעו מחברי הכנסת לממן את הקנסות הללו שלא מכיסם הפרטי. אני בטוח שגם שלוחי הרסן שבקרבנו ידעו לרסן את התנהגותם אם ידעו כי יחושו בכיסם בכל פעם שיניחו לכעסם האמיתי או המדומה לגבור על כבוד הבית או על כבוד חבריהם. ולגופו של המבוא לקוד האתי החדש המונח לפנינו היום – הטוב הוא אם רע? מועיל או מיותר? כל מלה שבו בסלע, אבל אולי השתיקה – בתרי. ודומני כי עליו כיוון האומר בספר משלי, והוסיף רק את המלה "רק" –  "רק ברב דברים לא יחדל פשע, וחושך שפתיו – משכיל". תודה רבה.
גברתי היושבת-ראש, רבותי השרים, חברי חברי הכנסת, הצעת החוק הזאת ראויה וראוי לתמוך בה. ההצעה מבקשת שהיועץ המשפטי למממשלה יוכל להאציל סמכויות הנתונות לו לבעלי תפקידים בכירים בפרקליטות. בשבת שעברה קראנו בפרשת יתרו, העוסקת, בין השאר, בעניין זה ממש. כאשר יתרו רואה איך צובא העם על משה ומביא לו כל דבר, גדול כקטן, והוא כמעט כורע תחת העומס, מציע לו יתרו שיטת ממשל: שרי עשרות ושרי מאות ושרי אלפים ושרי רבבות כדי שישפטו את העם. כך רק הדברים הקשים והחמורים יובאו לפני משה. הכוונה בהצעת החוק שלפנינו דומה, האצלת סמכויות, והיא נעשית דחופה ממש בימים אלה. אל תקנאו ביועץ המשפטי לממשלה החדש, שנכנס זה לא כבר לתפקידו. על שכמו תהיה מוטלת ההכרעה אם להגיש כתב אישום נגד ראש הממשלה, להכריע אם יש די חומר ראיות מצטבר כדי להגיש אישום פלילי לא רק נגד צד אחד של עסקת השוחד, לא רק נגד מי שנאשם במתן שוחד, אלא גם מי שנחשד כאילו קיבל. אל תקנאו ביועץ המשפטי לממשלה, באשר יצטרך להכריע בפרשות קשות וחמורות. אל תקנאו בו כי גם בפרשת האי היווני יצטרך להכריע. אני מודה ומתוודה, שכאשר צצה הפרשה לפני שנים מספר, חשבתי שמדובר בעלילה מטופשת שאין לה צל צלו של היגיון פנימי. למה לראש הממשלה אי יווני, ועד כמה יכולים חורזי החרוזים להרחיק לכת עם הסיפור של חקירה ועקירה? אבל, עד שלא שמעתי את תוכנית ההתאבדות הלאומית של ראש הממשלה, לעקור יישובים בלחץ הטרור, לא ידעתי למה הוא צריך אי. עכשיו הבנתי. כיוון שהנציב העליון האמריקני כבר אמר לראש הממשלה, כי ארצות-הברית תתנגד ליישב את עקורי עזה בגבעות השומרון, לפיכך דרוש יעד. לאן יגורשו עקורי חבל-קטיף? מה תהיה תוכנית אוגנדה החדשה המיועדת לטרנספר של היהודים? אולי בשביל זה צריך אי יווני?
אל תקנאו במני מזוז. גם שאלת משך כהונת הכנסת תרבוץ לפתחו, גם שאלות נכבדות וקשות מאוד אחרות. לפחות נקל עליו ונאפשר לו להאציל מעט מסמכויותיו. נאחל לו בהזדמנות זאת גם הצלחה במילוי תפקידו. תודה רבה.
אדוני היושב-ראש, אדוני השר, חברי חברי הכנסת, לפני 4,000 שנה הגיעו אבותינו לארץ כנען, נדדו והתנחלו בה. יצרו כאן אמונת ייחוד. בנו מקדש. כתבו את ספר הספרים. הקימו מלוכה. רק במאה השביעית לספירת הנוצרים באו הערבים וכבשו את הארץ. וביחס לכיבוש הזה אני רוצה לומר, לאט-לאט, בפרפראזה ישירה על מה שאמר אתמול חבר הכנסת ברכה כאן במליאה על הכיבוש הערבי - עד שלא נרפא את המוגלה הזאת, של ההתנחלות הפאשיסטית הטרוריסטית הערבית שכבשה את ארץ-ישראל, לא יהיה שלום בארץ.
השאלה, מי הוא הכובש בארץ-ישראל היא לא שאלה חדשה - - -
מה שאמרת אתמול על מתנחלים, יכול לחזור בדיוק בפניך אל הערבים. עד שלא נפתור את בעיית הכיבוש הערבי של ארץ-ישראל, לא יהיה פה שלום.
השאלה מיהו הכובש בארץ-ישראל היא לא שאלה חדשה. הכיבוש תמיד יהיה, לפחות על פני השטח, טיעון מרכזי בפי הערבים ותומכיהם מהשמאל.
לא הייתי נדרש לכל זה אם לא היינו שומעים מפי אריאל שרון לפי חודשים מספר שאנחנו כובשים. הגמגום וההסברים אחר כך היו עוד גרועים מההתבטאות עצמה. ואז באה התוכנית של שרון לעקירת ההתיישבות בחבל-קטיף וכניעה לטרור, חינם, בלי כל תמורה, והוכיחה שמי שאמר "כובש" על עם ישראל בארצו לא סבל באותה שעה מתסמונת טורט, אלא חשף בכך עיוות מרכזי בזהות הציונית והיהודית שלו. וכיוון שמיהר וצירף לאמירה גם מעשה של עקירת מאחזים והכרזה על מחיקת חבל ארץ שלם וטיהור אתני שלו מיהודים - אין הם בגדר טעות. הם מחלה עמוקה מאוד. כאשר דברים כאלה ומעשים כאלה באים מפי אריאל שרון, באמת אין לי טענות למוחמד ברכה ולחבריו. הללו מזדהים בגלוי עם אויבי ישראל, מתגייסים לייצג את עניינם בזירות בין-לאומיות. הם חברי כנסת ערבים. באמת שאינני מצפה מהם למשהו אחר. אבל ראש הממשלה, בשם פסאודו-דמוקרטיה פופוליסטית, בהליך עוקף ממשלה, עוקף כנסת, מנפנף במשאל-עם, שבו, כשהוא נשען על קולות אלה שמזדהים בגלוי עם אויבי ישראל, הוא מבקש לשמוט את הבסיס המוסרי, המשפטי, הציוני של ישיבת עם ישראל בארצו. ועכשיו אני מצטט, ואי-אפשר להפסיק את ראש הממשלה, כידוע לך.
"הממשלה, שחייבים לסלק אותה, ממשיכה במאמציה להעביר סמכויות וחבלי מולדת נוספים לידי ערפאת" - כך אמר לפני שנים מספר חבר הכנסת שרון. והוסיף ואמר - ואני מסיים - "ממשלות ייפלו ויקומו, והם, המתנחלים, יישארו פה לעולם, וימשיכו להקים יישובים לתפארת. בשבילם הציונות עוד לא סיימה את דרכה. עוד הדרך ארוכה לפניהם. בשבילם גבעות השומרון, הרי יהודה וחולות חבל-קטיף ונצרים אינם רק זכות היסטורית, אלא גם בית אמיתי".
אדוני היושב-ראש, אדוני השר, חברי חברי הכנסת, לפי פרסום בעיתון "הארץ" מ-16 בפברואר למניינם, התבטא ראש  TIPH הפורש ואמר שישראל מבצעת טיהור אתני בחברון. המנדט של הארגון אמור להתחדש מדי שלושה חדשים. אני מבקש לשאול: האם שוקל משרד החוץ שלא לחדש את המנדט הזה?
אדוני השר, אנחנו די שבעי לקחים רעים ממשקיפי או"ם - מימי ערב מלחמת ששת הימים, שהם לא סייעו בכלום, עד לחוסר התערבותם בחטיפת החיילים בלבנון ולהתנהגות של הכוח הזה בחברון. פורסם לאחרונה שיש לראש ממשלת ישראל איזו תוכנית להתנתקות חד-צדדית מחבל-עזה. האם יש כוונה להכניס גם לשם משקיפי או"ם?
אדוני היושב-ראש, חברי חברי הכנסת, שלשום היה עוד פיגוע זוועה בירושלים, ומייד התחילה מטחנת ה"מה היה קורה אילו" לטרטר: אילו היו מאבטחים – היו שניים. אילו היתה כבר מכונה שמגלה מחבלים בכניסה - אבל טקס חנוכת המכונה נדחה בגלל הפיגוע. אמרו גדר, אבל בינתיים היא עוד לא גמורה, וכשתהיה גמורה, יסבירו לנו שאין פתרון הרמטי, ואחר כך הם יחפרו מנהרות ויזייפו תעודות, ויעברו מתחת לגדר או דרך המעברים ויתפוצצו בתחנה לפני האוטובוס כי עוד לא הספיקו לשים מכונה לגילוי מחבלים גם ליד עמוד של כל תחנה. מתי יגיעו למסקנה, שאי-אפשר לנצח טרור במגננה, שאי-אפשר למנוע טרור עם מכונות?
אדוני היושב-ראש, חברי חברי הכנסת, בהאג התכנס טריבונל בין-לאומי שבא להוקיע את ישראל כפושעת. טוב עשתה מדינת ישראל שהחרימה את דיוני הקרקס המשפטי הזה, אבל צדק גם חבר הכנסת טלב אלסאנע כשאמר שלא יהיה צורך בגדר ברגע שיסתיים הכיבוש הערבי של ארץ-ישראל. חברי הכנסת, מעל הדוכן הזה הסברתי לא פעם מדוע אני מתנגד לגדר, מדוע לדעתי היא לא תספק ביטחון, מדוע גם לאחר שתושלם בעלות של מיליארדים רבים, לא יהיה ביטחון ברחובותינו, כי הערבים יירו רקטות וטילים ומרגמות מעל הגדר, ואם הם יודעים לחפור 30 מנהרות דרך 8 קילומטרים של "פילדלפי", הם ידעו לחפור 1,000 מנהרות מתחת ל-500 קילומטרים של גדר ביהודה ושומרון, והם ידעו לזייף לוחיות רישוי ותעודות זיהוי ולבוא כמו הרוצחת מ"מקסים", כי לא מנצחים טרור במגננה וגם לא בגדר. ואנחנו, בסופו של דבר, נישאר עם הגדר, בלי המיליארדים, בלי הביטחון, עם מדינה פלסטינית דה-פקטו, שהקמנו וסימנו את גבולה בשטח בלב הארץ. לכן התנגדתי לגדר, לכן אני מתנגד לה גם היום. במה הדברים אמורים? כל עוד אנחנו מתדיינים בבית הזה, כותבים מאמרים, מדברים ברדיו, מופיעים בטלוויזיה, מוחים, מתווכחים – כאן בבית. אבל כשיש בינינו כאלה היוצאים להאג לשתף פעולה עם אויבי ישראל, לסייע לכל מי שבא לפגוע בישראל, לעזור לאויב במלחמה, זה בדיוק ההבדל בין מאבק על עמדה פוליטית לגיטימית לבין הפרת הצהרת האמונים. שום פלפול משפטי עלי אדמות לא יכול לטהר את השרץ הזה ולהפוך את פעילותם של חברי הכנסת ברכה, טיבי, בשארה, למשהו פחות מחוסר נאמנות למדינת ישראל. אני יודע שרוב תושבי הבית הזה, רוב אזרחי ישראל, יודעים שהם לא הלכו לשרת את אדוניהם ברמאללה כדי לתקן את ישראל, אלא כדי לקלקל לישראל, לפגוע במדינה. על כן, צריך לדעת, שכל מי שמקווה להקים גדר - -
- - כדי להשאיר את אויבי ישראל מחוץ לגדר, צריך לשים לב שהאויב כבר בפנים. תודה רבה.
אדוני היושב-ראש, אדוני ראש הממשלה, חברי חברי הכנסת, יש מעט מאוד נושאים שמדינת ישראל תולה בהם כל כך הרבה תקוות כמו הגדר. מאז עגל הזהב לא היה כדבר הזה. עם חכם, לכאורה, עוסק בריקוד פגאני סביב רשת ברזל וקירות בטון, מקריב להם קורבנות אדם, את כל עתידו הכלכלי והביטחוני, את שרידי תדמיתו בעולם, נלחם בכל כוחו ומשליך את כל יהבו וזהבו על המפלצת הזאת, ודי בשני ערבים רוצחים, שמראים לנו במעבר ארז איך חופרים מנהרה קצרה מתחת לגדר, ועוברים חמושים להרוג חיילים, כדי להציג את הגדר במערומיה. הרי היו יכולים גם לבוא עם עשרה קילו חומר נפץ על גבם, ולהתפוצץ בכל אשר רצו, וכך עושים לנו הערבים גם מתחת לציר פילדלפי. 46 מנהרות נחשפו בשנה שעברה, 30 בזו שלפניה. טונות של חומרי נפץ, רקטות וכלי נשק אחרים עוברים שם. נעבור מכאן לשאלה במתמטיקה בסיסית. אם מתחת ל-12 הקילומטרים של ציר פילדלפי עם גדר הפרדה חופרים 46 מנהרות בשנה, כמה מנהרות בשנה יוכלו, ילדים יקרים, לחפור 1,000 מחבלים רוצחים מתחת ל-500 קילומטר של גדר ביהודה ובשומרון, בהנחה מחמירה שקצב החפירה באדמת ההר אטי לפחות ב-50% מקצב החפירה באדמת הכורכר של עזה? בעיתון היה כתוב שמערכת הביטחון הופתעה מכך שהצליחו לעקוף את הגדר בארץ במנהרה. הפתעה אסטרטגית ממש – הרי כללי המשחק אמרו שמנהרות חופרים רק מתחת לפילדלפי. הממזרים שינו את כללי המשחק ולא סיפרו לנו. האם ייתכן שיעשו כך גם מול נתניה? גם מול חדרה? מה יהא על הקונספציה הביטחונית שלנו? מה יהא על העגל? איך עם חכם כמו שלנו מצליח לשטות בעצמו, לשכנע את עצמו שאם יתבצר מאחורי גדר יניחו לנו מבקשי נפשנו? למה חושבים ראש הממשלה ושר הביטחון שמה שנבנה בטרקטור אי-אפשר לעקוף בטורייה? מילא, אדוני ראש הממשלה, עד מאה-ועשרים, עתידך הפוליטי הוא בשנים ספורות, אבל שר הביטחון, שאינו בא להתריע היום שהגדר היא הבל ורעות רוח ופופוליזם יקר מאוד, ודאי הוא שישלם את המחיר הפוליטי ארוך הטווח על כישלון האסטרטגיה הזאת.
אדוני היושב-ראש, חברי חברי הכנסת, חבר הכנסת שלגי דיבר על הדיון שהתקיים בוועדת החינוך, והזכיר את העיצומים שנוקט ארגון המורים העל-יסודיים זה כשבועיים. בעיצומים שלהם הם מונעים מתלמידים להשתתף באירועים מחוץ לכותלי בתי-הספר, הם לא יוצאים להצגות, הם לא יוצאים למופעים ואין טיולים. מעבר לסוגיית הפנסיה של המורים, מעבר לזכותם ולמחאתם של התלמידים, אני מבקש להזכיר שיש רבבות מפרנסים במדינת ישראל, שכירים ועצמאים זעירים, מדריכי טיולים, מלווי טיולים, חובשים, נהגים, בעלי אכסניות ומסעדות, שפרנסתם תלויה גם בטיולים הללו של מיליון תלמידי בתי-הספר בישראל. כשאנחנו מבקשים ממשרד החינוך וממשרד האוצר לשבת ולסיים את הסוגיה הזאת, נזכור גם אותם.
אדוני היושב-ראש, גברתי השרה, חברי הכנסת, לפני עשר שנים נחתמו הסכמי אוסלו. בתוך אופוריית השלום היתה מונחת הנחת יסוד, כי הערבים נטשו את דרך המלחמה וכי השלום הוא האסטרטגיה שלהם. כל סכסוך, כך האמנו, ייושב במשא-ומתן. הסכמי פריס, ב-1995, היו הנגזרת הכלכלית מההסכמים המדיניים. אחד מההסכמים הללו עסק בהעברות כספים לרשות הפלסטינית. כך נקבע כי ישראל תגבה את המכס והמע"מ עבור הרשות ותעביר להם מדי חודש את המגיע להם. כשפרצה המלחמה הנוכחית, באוקטובר 2000, החליטה מדינת ישראל להקפיא את העברות הכספים. ישראל יודעת והוכיחה זאת קבל עם ועדה, כי הרשות הפלסטינית וערפאת בראשה, יוזמים, מתכננים, מממנים פעולות טרור נגד ישראל. הם גם מממנים תמיכות למשפחות מחבלים רוצחים שנמצאים בכלא או בבתי-הקברות. המסמכים שנתפסו במוקטעה, פרשת "קארין A"  - היו הוכחה לכל העולם כי הרשות היא ארגון טרור ענק. עם זאת, ועקב לחץ אמריקני שבא בגלל המצב ההומניטרי הקשה ביהודה, בשומרון ובחבל-עזה, חידשה ישראל את העברות הכספים השוטפות והעבירה גם מיליארד שקלים שהוקפאו בחשבונותיה. למה? למה היינו צריכים להעביר את הכסף ולמה אנחנו ממשיכים להעביר אותו גם היום? מה עושים האחרים שמימנו את הרשות הפלסטינית? האירופים, שהעבירו עד 2002 10 מיליוני יורו מדי חודש, הפסיקו, בעקבות הפרסומים, את העברות הכספים שלהם לרשות. האירופים הפסיקו. הם לא רצו להיות מדינות תומכות טרור. בעקבות רצח שלושה מאבטחים אמריקנים ברצועת-עזה, שלושה מאבטחים אמריקנים, השעתה ארצות-הברית את כל העברות הכספים לרשות. רק ישראל, רק ישראל ממשיכה לממן את ארגון הטרור הגדול בעולם מתוך סוג של גלגול עיניים שאומר: אנחנו חתומים על הסכמי פריס. אבל הפלסטינים הפירו כל חוזה שנחתם אתם, כל הסכם. אנחנו? אנחנו את חלקנו נמלא, גם כשהצד השני מכריז עלינו מלחמת רצח. כדי לשכנע את ישראל שהיא יכולה להעביר את הכסף, כחלק ממנגנון הרפורמות שהובטח ברשות עקב הסכמי מפת הדרכים, הוצגה על-ידי האמריקנים והערבים תוכנית שבמרכזה עקרון השקיפות. נקבעו משרדי רואי-חשבון - דלויט וטוש - כגופי בקרה. המשרדים הללו ממומנים על-ידי ארגון הומניטרי אמריקני. אין הם מעבירים דוחות לישראל או לממשלת ארצות-הברית. ישראל מסתמכת בעיקר על כך שהממונה על האוצר ברשות, סלאם פיאד, הוא איש אמין. הוא פועל לשקיפות של העברות הכספים לרשות. הוא משתדל שמקבלי המשכורות ברשות - 130,000 במספר, יקבלו את כספם דרך הבנק, ולא בחבילות שטרות שמקבלים ראשי ארגוני הטרור שנקראים  "מנגנונים", לחלוקה בין אנשיהם. סאלם פיאד אולי משתדל, אבל הוא לא ממש מצליח. סלאם פיאד זוכה לאמון הנשיא בוש כי הוא מדבר טקסנית. הוא למד באותה אוניברסיטה כמו גו'רג' וו., ולכן גם ישראל צריכה להאמין לו ולסמוך על כך שהוא ימנע העברות כספים לטרור. לכן, גם כשברור שפני הרשות למלחמה, גם אחרי 1,000 הרוגים, גם אחרי שמקבלי משכורות של הרשות, כמו השוטר שביצע את הרצח ההמוני בקו 19 בירושלים, הם הם המחבלים הרוצחים, אנחנו ממשיכים לממן את מעשי הרצח נגדנו. חברי הכנסת. גם אלה שהסתמכו על השקיפות והאמינות של פיאד יודעים שמעמדו ברשות נחלש, יודעים שערפאת שולט היום ב-100% המנגנונים, יודעים שרק 40% מכלל מקבלי המשכורות ברשות אכן מקבלים את הכסף דרך הבנק. 57,000 אנשי ביטחון מקבלים משכורת דרך הרשות, ורובם המכריע לא דרך בנקים. ראשי מערכת הביטחון של ישראל יודעים היום ואומרים לנו בגלוי: אם נסמן שטר כסף שאנחנו מעבירים היום לרשות, נוכל לעקוב אחריו עד שיגיע לידי איש "תנזים" בג'נין. תקציב הרשות הוא כמיליארד שקל בשנה. מקורות התקציב הזה הם 27% ממסים, 28% תרומות ו-45% מישראל. 440 מיליון דולר בשנה באים ממדינת ישראל, גם אחרי 1,000 הרוגים. התמים, המיתממים והמטומטמים אומרים: אבל זה כסף שלהם, יש הסכמים. איך נוהגות בעניין כזה מדינות שפויות? ארצות-הברית הקפיאה את כל חשבונות הבנק של אירן לאחר המצור על השגרירות האמריקנית בטהרן. הקפיאו מיליארדים של דולרים עד היום. הם לא אומרים: זה לא כסף אירני. הם רק לא מעבירים להם את הכסף שלהם, כי אירן תקפה את ארצות-הברית. ואצלנו? 1,000 הרוגים. האמריקנים הפסיקו להעביר להם כסף אחרי שלושה מאבטחים הרוגים, ואצלנו – 1,000. בכל חודש מעבירים להם עוד 200 מיליון. 10% מתקציב הרשות, חברי הכנסת, 100 מיליון דולר בשנה הם תקציב לשכת ערפאת, בלי שום פיקוח. לצורך העניין, מדינת ישראל מעבירה מדי שנה 44 מיליון דולר לערפאת. יש לו 310 עובדים בלשכה, אבל אפילו כל 310 אלה לא עולים לערפאת יותר מ-5% מתקציב לשכתו. מה עושה ערפאת בכל שאר הכסף? טרור. טרור ותמיכה בשהידים ועוד טרור. שלא תטעו, ה"פתח", שמממן את כל רוצחי ה"תנזים" ואת "גדודי חללי אל-אקצא", זה מתקציב נפרד, זה לא מלשכת ערפאת. חברי הכנסת, באחריות מלאה, אין בעולם, לא היום ולא בעבר, תקדים של מדינה שמעבירה כסף לאויביה בתוך המלחמה. והנימוק - -
- - הוא אולי אווילי יותר מעצם ההעברה, כי ישראל התחייבה. הסכמי פריס. ראש הממשלה הבטיח לנשיא בוש. כל שאר ההסכמים עם הרשות התפוצצו לנו בפנים, 1,000 נרצחים, אוסלו מת, צה"ל יושב בשטחי A ו-B. הרשות נלחמת בישראל. ראש ממשלת ישראל הודיע שאין עם מי לדבר ברשות, אין משא-ומתן, אין כלום, אבל כסף ממשיכים להעביר להם. מדינת ישראל יודעת לעקוב חודשים ארוכים אחרי נתיביו הנפתלים של הכסף של ה"חמאס" ו"הגי'האד", לפשוט על בנקים בשכם ולהחרים בפעולה נועזת ומתוחכמת כסף שווה-ערך למה שיש בחשבונות הבנק של ארגוני הטרור. כל זאת היא עושה ביד אחת. ביד השנייה היא ממשיכה להזרים עוד ועוד מאות מיליונים לרשות, שמוגדרת ישות תומכת טרור ומפעילה רצח המוני נגד ישראל. נראה לכם הגיוני לפשוט על בנקים בשכם במקום פשוט לסגור את הברז?
סליחה, בנקים ברמאללה. הצעתי גם הצעה חלופית - - -
לא, לא. הפשיטה הבאה תהיה שם. הצעתי גם הצעה חלופית, חברי הכנסת, רבותי השרים, הצעתי שאם ישראל מרגישה שהיא מוכרחה להיות הומניטרית ורוצה משום-מה להיות מדינה תומכת טרור, במקום להעביר כסף מזומן לרשות - לפתוח קו אשראי בישראל, שבו יוכלו הערבים לקנות מזון ותרופות. אם הממשלה תקבל את ההצעה הזאת, אני מתחייב להכניס זאת להצעת החוק בקריאה הראשונה. למה להעביר להם כסף מזומן שבו הם קונים אלפי כלי נשק, מבריחים אותם דרך גבול מצרים, קונים טילי נ"ט ומבריחים אותם דרך המנהרות, מייצרים טונות של חומרי נפץ? מי כאן המתאבד, חברי הכנסת? הם המחבלים, אבל אנחנו המתאבדים. לסיום, אני רוצה לספר לכם סיפור אחד. מספרים שבאחת מהישיבות של הפוליטביורו הסובייטי בשנות ה-20, נשא החבר לנין דברים והבטיח: קרוב היום שבו נתלה את כל הקפיטליסטים. שאל אותו זינובייב, יהודי, חבר הפוליטביורו: החבר לנין, מאיפה יהיו לנו כל כך הרבה חבלים? הקפיטליסטים ימכרו לנו את החבלים, השיב לנין. אדוני היושב-ראש, חברי הכנסת, מדינת ישראל חייבת להקפיא העברת כספים לרשות הטרור הפלסטינית, לפחות כל עוד זו מנהלת נגדנו מסע רצח. אסור למדינת ישראל לספק לאויבינו את החבלים שעליהם תולים אותנו. אסור לנו לכרות את קברינו במו-ידינו. שום הסכם בין-לאומי אינו יכול לחייב אותנו לעשות זאת. תודה רבה.
חברי הכנסת, אדוני השר, חלק מהעובדות המספריות אולי שנוי במחלוקת. קיבלנו נתונים שונים מגורמים שונים, שהופיעו בפני ועדות שונות, מפרסומים שונים. הוויכוח הוא כרגע לא באמת בשאלה אם ישראל מעבירה 45% לרשות או 60% מהתקציב השנתי שלהם. מה שברור לגמרי זה שהאירופים לא יכולים יותר להודיע שהם לא יעבירו כספים אם אנחנו לא נעביר, כי הם כבר הקפיאו את כל העברות הכספים שלהם, כי ההסברים שהם קיבלו מהרשות אינם מספקים, ולא הניחו את דעתם שהכספים אינם משמשים לטרור. אבל הם הניחו את דעתנו שהכספים אינם משמשים לטרור, ואנחנו הקורבנות. נדמה לי שהיה לפני שבוע הסכם בבית הזה, בקואליציה, שאמר שאם נמצה את ההליכים של הערעור, יהיה חופש הצבעה בעניין הזה, שהוא דיני נפשות, וההסכם הזה בוטל בגלל התנהגות קואליציונית בלתי ראויה כביכול שלנו. אינני רואה מדוע העניין הזה, של העברת כסף לטרור, יהיה תלוי באיזו משמעת קואליציונית. אנחנו כורים את קברנו במו-ידינו. תודה רבה.
אדוני היושב-ראש, אדוני סגן השר, חברי חברי הכנסת, בערב שבת נרצחו בצפון הנגב, שהוא דרום הר-חברון, איתן קוקוי ורימה נוביקוב. בתם בת השנתיים, מישל, נותרה יתומה משני הוריה. אחד מארגוני הרצח הערביים נטל אחריות; באמת לא חשוב איזה. הפיגוע אירע לא הרחק מ"הקו הירוק" בצפון הנגב. צפון הנגב הוא דרום הר-חברון. הגיאוגרפיה אינה יודעת להבדיל ביניהם, אבל פוליטיקאים מהשמאל, הזוכים לאימוץ השקפותיהם הפרועות ביותר מצדם של ראש הממשלה ושר חוסר הביטחון, הזדרזו לקרוא לבניית גדר על "הקו הירוק" וחזרה לגבולות 1967 גם באזור הזה. כי עד שלא נעשה כן, לא יהיה שלום. חברי הכנסת, לפני 38 שנים, ב-11 בנובמבר 1966, בדיוק באותו מקום, וכמובן, דרומית ל"קו הירוק", קו שביתת הנשק עם הגדה המערבית הכבושה בידי ממלכת ירדן מאז מלחמת השחרור, עלה קומנדקר של גדוד 890 על מוקש. שלושה חיילים, משה קלגסברון, דוד אבראני ודניאל צלמייסטר נהרגו. לתקופה הזאת מתגעגעים אנשי השמאל בישראל, אלה שההיסטוריה מתחילה אצלם במה שהם קוראים, הכיבוש של 1967, כי לפני כן לא היה כלום, לקוצר זיכרונם. יומיים לאחר המיקוש הזה יצא צה"ל לפשיטה הגדולה בסמוע ופוצץ עשרות בתים ומאהלי בדואים בדרום הר-חברון. אבל הזיכרון ההיסטורי שלנו מחוק. את הפיגועים של לפני שבועיים כבר שכחנו, את זה של לפני שבוע אנחנו זוכרים במעורפל. על התקופה שבה "פדאיון" יצאו מרצועת-עזה לילה-לילה ורצחו בשפלה ובחבל-לכיש וגרמו לישראל לצאת לעשרות פעולות תגמול, שאת רובן הוביל גיבור ישראל אריאל שרון בראש יחידה 101 – על התקופה הזאת רבים מאתנו אפילו לא שמעו. איננו זוכרים גם, כי כשכלו כל הקצים ולא היה די עוד בפעולות התגמול, יצאנו למבצע "קדש", להשמיד את הצבא המצרי בסיני, לעקור את קני הרוצחים ברצועת-עזה, ואחר כך שבנו להילחם ברצועה במלחמת ששת הימים, ומאז, בלי הרף. ועכשיו, כדי להוכיח לערבים שהמאמץ משתלם, כי הוא שוחק את כוח העמידה שלנו ואת הנכונות להיאבק על קיומנו, עכשיו מבקש ראש ממשלת ישראל לסגת בלחץ הטרור. ואם לא נשיא ארצות-הברית המבקש ממנו לא לצאת לשום הרפתקה כזאת עד אחרי הבחירות בארצות-הברית בנובמבר, אם לא כן, אפשר שהיה מזדרז לצאת משם כבר היום, ובדרכו החוצה, לעקור גם כמה יישובים יהודיים.
חברי הכנסת, משפט לסיום: הפיגוע הרצחני של ערב שבת האחרונה אירע בדיוק במקום שאירע פיגוע רצחני לפני 38 שנים. רק הזמן שחלף וחוסר הזיכרון מאפשרים לשוחרי הבריחה להתגעגע למה שהיה לנו אז, לגבולות 1967. לא הגיעה השעה שננסה משהו אחר? תודה רבה.
אדוני היושב-ראש, חברי הכנסת, לפני יומיים קראנו בעיתון ידיעה על צוער בבה"ד 1, שהודח לפני תום הקורס על כי העז למתוח ביקורת על מי שהיה רמטכ"ל, שאול מופז, על החלטותיו בפרשת קבר-יוסף. הצוער קרא לרמטכ"ל דאז "מצ'וקמק". גם אם איננו יכולים לקבל ביטוי כזה בשום אופן, אנחנו חייבים לברך ולעודד ביקורת על ההחלטה האיומה ההיא להפקיר את מדחת יוסף; לא להפעיל את תוכנית החילוץ שנקראה "כתונת פסים", אלא לסמוך על הערבים, על ג'יבריל רג'וב. בכך פגע אז מופז פגיעה קשה בערך חילוץ הפצועים בצה"ל. התקווה שהצבא לפחות הפיק לקחים מהפרשה ההיא נגוזה השבוע, כשהדיחו את הצוער משום שהעז למתוח ביקורת על ההחלטה. אני קורא למופז לגלות גדלות רוח ולהורות על החזרתו של הצוער לקורס הקצינים ובכך להוכיח שיש בצבא מקום גם לביקורת אמיתית.
גברתי היושבת-ראש, חברי חברי הכנסת, אני מצטער באמת להפר את הניסיון להפוך את הבית הזה לפרלמנט הפלסטיני, כי זה מה שקורה פה בשעה האחרונה. אני מבקש שלוש דקות שקט, אם אתם מסוגלים. צה"ל פועל בשבועות האחרונים ברצועת-עזה בהרבה עוצמה, ומכאן ראוי לברך את חיילי צה"ל ומפקדיו על הנחישות והמקצועיות ומוסר המלחמה, שאין נעלה ממנו, גם במחיר סיכון חייהם של חיילי צה"ל - תודה לכם שאתם הולכים – שהם מפגינים יום-יום ולילה-לילה במלחמה נגד הטרור הערבי הגזעני בשם האסלאם, או סתם בשם הרצון לרצוח יהודים. חברי הכנסת, איננו יכולים להתעלם מהאפשרות, שראש הממשלה ושר הביטחון התירו את הפעולות הנרחבות הללו רק כדי לא להיראות כמי שנמלטים מרצועת-עזה וזנבם בין רגליהם. ראש הממשלה משלה את עצמו, שאם יהרוג כמה עשרות מחבלים, אולי לא יבינו הערבים שהוא נשבר בקרב, שהוא נכנע לטרור ומחליט לסגת ולעקור יישובים. אבל לא זה העיקר היום, באמת לא זה העיקר. כולנו ראינו את תמונות המחבלים החמושים מוקפים בקבוצות ילדים ויורים מביניהם לעבר חיילי צה"ל, וכאשר נהרגים גם ילדים ערבים חפים מפשע בקרב מאש חיילינו או מאש המחבלים, מייד קמה מקהלת התמים המיתממים, המטומטמים או הצבועים, ומנסה למתוח ביקורת על ישראל, להאשים אותנו, קורבנות הטרור, בביצוע מעשי פשע. גם לזה כבר התרגלנו, גם בבית הזה. אבל השבוע הגדיל לעשות מי שהיה מפקד חיל הים וראש השב"כ עמי איילון, שבא להטיף לנו מוסר - לא בשם היכולות הכירורגיות שלו כמפקד שייטת לשעבר, אלא ממרום המדרגה הפוליטית של "המפקד הלאומי" הנוכחי שלו - על שצה"ל איבד את היכולת לבצע פעולה צבאית בלי לפגוע בחפים מפשע. חברי הכנסת, בחסות מצרית ובזכות כישלונם של ראש הממשלה ושר הביטחון לתת לתושבי מדינת ישראל ביטחון, הוברחו אלפי כלי נשק לרצועת-עזה. ה"חמאס" מקים שם צבא עממי, ועמי איילון סבור שאפשר לנהל מלחמה באלפי חמושים כמו מי שנלחם בפשע מאורגן? בכלים משטרתיים כירורגיים? מאיפה ההיתממות והצביעות הזאת? אני אומר לכם מאיפה ההיתממות והצביעות של עמי איילון. היא באה מפיו של אותו ראש שב"כ שהתבטא לפני כמה חודשים בריאיון ב"ידיעות אחרונות" עם ארבעת ראשי השב"כ, ואמר כי בתולדותיו של כל עם יש יותר מ"אלטלנה" אחת. אותו עמי איילון שנתן הכשר להרוג יהודים אם יעזו להתנגד לעקירתם מביתם בארץ, אותו עמי איילון, אין פלא שהוא תוקף גם את חיילי צה"ל ותוקע סכין בגבם.
אדוני היושב-ראש, חברי חברי הכנסת, אתמול התפרסמה בתקשורת ידיעה, כי היום מתקיים מפגש במשרד המשפטים בין נציג הפרקליטות לנציג הבנקים ברמאללה, כדי להחזיר את הכסף שנלקח בפעולת צה"ל ברמאללה לפני שלושה שבועות. הנושא הזה נשמע לי חמור מאוד, משום שסיכנו את חיי חיילי צה"ל בפעולה נועזת למדי בבנקים ברמאללה. אם אכן כך הדבר, נדמה לי שראוי שהבית הזה ידון בנושא ויביע לפחות את עמדתו על שיגור חיילי צה"ל לפעולה, כשהיד השנייה מחזירה את הכסף לטרור.
אדוני היושב-ראש, אדוני השר, חברי חברי הכנסת, ביום ראשון נרצחו עשרה יהודים בנמל אשדוד. סכנת מגה-פיגוע ריחפה על ישראל. הקבינט התכנס אתמול והחליט על פעולה צבאית נרחבת נגד ארגוני הטרור. ממש אי-אפשר להבין מה מתרחש. לו היה מדובר באירועי קבר יוסף, בפרוץ המלחמה הנוכחית לפני שלוש שנים וחצי, אפשר שהיתה זאת תגובה ראויה או נדרשת. אבל אחרי שלוש שנים וחצי, אחרי כמעט 1,000 נרצחים, אחרי רצח גנדי ו"הדולפינריום", ומלון "פארק", וניסיון המגה-פיגוע בפי-גלילות - אחרי כל הזוועות צריך להחליט על מלחמת חורמה בארגוני הטרור? אז מה היה לנו עד עכשיו? מלחמת לא-חורמה? כאילו כזה? מה משמעות ההחלטה הזאת? עד היום צה"ל רק עשה את עצמו נלחם? האם צה"ל הוריד הילוך בחודשים האחרונים, ונלחם עד היום רק מלחמת תת-חורמה? מי הורה לו להוריד הילוך כזה? אם ראש הממשלה ושר הביטחון סבורים שהגברת המלחמה בטרור היום היא הכלי הנחוץ כדי לפגוע ב"חמאס", ב"ג'יהאד", ב"פתח", מכאן שהם אחראים לכך שבגלל ההחלטה הקודמת, שלא להילחם בכל העוצמה האפשרית, לא נמנעו פיגועים בישראל, גם זה שהתחולל השבוע בנמל אשדוד. משהו לא הגיוני במה שאני טוען? גל הטרור הקשה שאנחנו צופים בו היום הוא תוצאה ישירה של הרוח הגבית לטרור שנתן ראש הממשלה בתוכנית ההתנתקות שלו. נראה שרק ה"חמאס", "הג'יהאד" וה"פתח" לא מבינים שהבריחה מעזה איננה כניעה, אלא שיפור עמדה לאחור. ועוד מלים ספורות, על ההחלטה להילחם ב"ג'יהאד", ב"חמאס" וב"פתח". לצערי, זאת כמעט המלחמה הקודמת, מעט מדי, מאוחר מדי, כמעט לא רלוונטית. כאשר זוחלים שני רוצחים בלילה לכיוון נחל-עוז, אחד מ"הג'יהאד" ואחד מה"חמאס", זה לא מכיוון שרמדאן שלח ורנתיסי סיכמו את זה ביניהם, זה משום שנסראללה הפך למלך הטרור בזכות עסקת טננבאום המהוללת. נסראללה עוסק זה שנתיים בהסננה מסיבית של מחבלי "חיזבאללה" לכל תאי הטרור של ה"חמאס" ו"הג'יהאד", והשתלט עליהם למעשה. אם יעדיפו מנהיגי ישראל להתעלם מההחלטה הנדרשת, שהמטרה היום היא נסראללה, יותר מאשר יאסין או רנתיסי או רמדאן שלח או ערפאת, אם הם יעדיפו להתעלם מההחלטה הזאת, יש בכך עדות נוספת שהם החליטו שלא לנצח את הטרור.
אדוני היושב-ראש, רבותי השרים, חברי חברי הכנסת, ב-25 בפברואר פשטו כוחות צה"ל ברמאללה, במה שהוגדר פעולה נועזת ומתוחכמת, שהוכנה במשך חודשים ארוכים והביאה לשיאה את עבודת הנמלים של מערכת המודיעין על כל זרועותיה. זוהו הרבה ארגוני קש, ששימשו, במסווה של ארגוני צדקה, צינור למימון ארגוני רצח וטרור, כלי להזרמת כספים מה"חיזבאללה" ל"חמאס", ל"ג'יהאד" ול"חללי אל-אקצא". תחת אש כבדה נפגעו 27 פלסטינים בקרבות ברמאללה. באותו יום סיכנו חיילי צה"ל את חייהם כדי לחסום את עורקי ההזנה של כספי הטרור. הם הצליחו להחרים 37 מיליון שקל מכספות הבנקים ברמאללה, על-פי היתרות שנמצאו בחשבונות ארגוני המסווה של הטרור. שר הביטחון מיהר להכריז, כי הכסף יועבר לפעולות הומניטריות בשטחים. נפגעי טרור ביקשו לעקל את הכסף כדי לפצות אותם. וכאן, מעל הבמה הזאת, תמהתי מה טעם לסכן חיי חיילים ולהחרים כספי טרור ביד אחת, בשעה שביד השנייה מזרימים 200 מיליון שקלים מדי חודש לרשות הפלסטינית, כסף שמשמש באמצעות לשכת ערפאת למימון הטרור. חלפו שלושה שבועות. האם חשבתם, חברי הכנסת, שהכסף כבר חולק לנזקקים ערבים ביש"ע או למשפחות נפגעי טרור?  ממש לא. אתמול נערכה פגישה במשרד המשפטים, ונציג הפרקליטות דן עם באי-כוחם של הבנקים ברמאללה על החזרת הכסף. ממשלת ירדן פותחת בהליכים משפטיים בין-לאומיים נגד ישראל. זו ידידתנו הטובה, שהתיאום עמה מעולם לא היה טוב יותר. נכון שהיו מראשי הנאבקים נגדנו בהאג, נכון שהם מקימים עם הסורים סכר על הירמוך, שימנע הגעתם של 100 מיליון קוב מים בשנה מערוץ הירמוך לירדן, סכר שיאיץ את מותו של ים-המלח. עכשיו הם מבקשים להאשים אותנו במלחמה במימון הטרור. חברי הכנסת, מעבר לאיוולת של הניסיון לסגור חלון בשעה שהדלת פתוחה לרווחה, מי נתן לשר הביטחון את הזכות לסכן חיילי צה"ל במבצע שאין כוונה להוציאו לפועל? מי נתן לשר הביטחון את הזכות לשלוח חיילים כדי להחרים כספי טרור תחת אש, רק כדי להיכנע אחר כך לעורכי-הדין של הבנקים ברמאללה ולהחזיר להם את הכסף? מה הפחיד את מדינת ישראל? סלאם פיאד? האיום הירדני בתביעה הבין-לאומית? הנציב העליון, שגריר ארצות-הברית? האם לא היה אפשר לעשות את השימוע במשרד המשפטים לפני ששולחים חיילים לסכנת מוות? האם לא היה אפשר להחליט החלטה נחושה להילחם בטרור ובמימון הטרור ולא להתכופף ולהישבר תחת כל לחץ? איך הפכנו ממדינה שהיתה סמל למלחמה ללא פשרות בטרור, למשל, לשנינה ולדוגמה למדינה הנכנעת לטרור?
אני מבקש להעביר זאת לוועדה, כדי שנוכל לעקוב אחרי זה באופן מסודר.
מליאה תהיה בעוד שלושה חודשים.
אדוני היושב-ראש, אדוני ראש הממשלה, רבותי השרים, חברי חברי הכנסת, חוק איסור התערבות גנטית הוא חוק חשוב ויש בו צירוף מרתק של אמירה מוסרית וערכית, תוך כיבוד והתחשבות בערכי יסוד, העלולים להיראות תחילה סותרים, בין חופש המדע מחד גיסא וזכותו של כל אדם להיות יצור אוטונומי, עצמאי, ייחודי, לא משוכפל ולא משועתק, מאידך גיסא. לפעמים לא קל לגשר בין הערכים הסותרים הללו. קל יותר היה לבוא ולומר: אסור לצמיתות שכפול לצורכי רבייה. זה היה עומד בערכי המוסר היום, אבל היה סותר במידה רבה את חופש המדע. המדע הוא דינמי מאוד, והערכים והאתיקה, גם הם מרכיבים דינמיים שהשתנו לאורך ההיסטוריה האנושית. ולפיכך, ההחלטה המאוזנת נמצאת בנוסח החוק ולא בהסתייגות. החוק המוצע מתיר מחקר מדעי בשיבוט, אך אוסר שיבוט לרבייה, וכל זאת לחמש שנים. ואז נשוב ונדון. ההסתייגות שאני מבקש להציע ללשון החוק באה לסתום פרצה אפשרית בחוק וניסיון תיאורטי לעקוף אותו, על-ידי שיבוט לרבייה של עובר, שאיננו זהה לתאי האב, כלשון החוק, אלא כמעט זהה, בכך שהוכנס בו שינוי קוסמטי, שאין בו כל משמעות גנטית, רק כדי לעקוף את החוק. אני מבקש כי תתמכו בהסתייגות הזאת. בזמן שנותר לי עוד, אני מבקש להתייחס גם לנושא המרכזי שמעסיק אותנו היום. כשאנחנו באים לבחון את תאוות רצח היהודים של ה"חמאס", ה"חיזבאללה" וה"פתח", נדמה שמישהו כבר ניסה לשכפל איזו תכונה. קשה להבחין בין ערפאת, לנסראללה, ליאסין, בתשוקתם זו לרצח העם היהודי. ולפיכך, אם באמת אתה מצפה, אדוני ראש הממשלה, שנאמין כי החלטת להילחם מלחמת חורמה בטרור, תצטרך להשלים את המלאכה שהתחלת בה הבוקר בעזה ולעשות מעשה גם ברמאללה ובביירות. אבל אני חושש, חברי הכנסת, שראש הממשלה רק מנסה להיראות כמי שהחליט להילחם מלחמת חורמה בטרור, בשעה שכבר מנוי וגמור עמו לסגת, להיכנע לטרור, לבצע טרנספר ליהודים. ערב מלחמת העולם השנייה אמר צ'רצ'יל על צ'מברליין לאחר חוזה הכניעה במינכן: עמדה בפניך הבחירה בין השפלה למלחמה. בחרת בהשפלה ותקבל מלחמה. המלחמה העתידה לבוא עלינו, לא בגלל חיסולו המוצדק של הרוצח הערבי הזה הבוקר בעזה, אלא בגלל הכניעה לטרור והנסיגה מעזה - המלחמה הזאת תהיה שקולה באסונה, חס וחלילה, כנגד המלחמה שצ'מברליין באיוולתו ניסה למנוע. אולי משום כך, בתת-מודע, אמר אתמול נתניהו - -
- - שתמך בתוכנית: הרכבת כבר יצאה לדרך. בתולדות העם היהודי, למלים הללו יש צליל מצמרר אחד, הרה-גורל. תודה רבה, אדוני.
אדוני היושב-ראש, חברי חברי הכנסת, לכל העניין הזה הגעתי כי פעם אחת הגשתי שאילתא שעסקה בהברחתו כביכול של מי שמכונה "ראש הממשלה" הפלסטינית אבו-מאזן בזמנו לתל-אביב לפגישות מדיניות. כשאני כתבתי את השאילתא, כתבתי "ראש הממשלה", במרכאות, ומזכירות הכנסת מחקה לי המרכאות והכתירה את אבו-מאזן בתואר ראש ממשלה – מה שלא היה מקובל עלי מכול וכול. תמהתי על הצנזורה שמטילה מזכירות הכנסת בדברים שבוודאי אינם פוגעים בכבוד הכנסת או מי מחבריה ובוודאי אינם פוגעים בתקנון האתיקה. הגשתי את הההסתייגות, ואז קבעה ועדת הכנסת ואמרה, שאכן אפשר יהיה לערער על החלטת יושב-ראש הכנסת אצל יושב-ראש הכנסת. אמרתי שכללי המשפט המינהלי גורסים, שאי-אפשר לערער אצל מי שפוסק, ולכן קבעו בתקנון עכשיו שאינני מגיש ערעור אלא מבקש ממנו עיון חוזר. נדמה לי שבאמת אין פגיעה בכבוד יושב-ראש הכנסת אם הוא סבר אחרת וביקשנו מוועדת הכנסת לשוב ולדון בדבר. אנחנו עושים זאת מדי שבוע כאשר נשיאות הכנסת מחליטה שהצעה מסוימת איננה דחופה ומערערים על ההחלטה הזאת בפני ועדת הכנסת וכבודו של איש איננו נפגע. לכן, חברי, אני מבקש שתאושר ההסתייגות שלי, שאומרת שכאשר החליטה המזכירות בסמכות שהואצלה לה על-ידי יושב-ראש הכנסת לצנזר או לשנות נוסח של שאילתא, אפשר יהיה לערער על ההחלטה הזאת בפני ועדת הכנסת. כפי שאמר לי מזכיר הכנסת, מדובר בשניים או שלושה מקרים הזכורים לו בקריירה שלו. תודה רבה.
אדוני היושב-ראש, חברי הכנסת, ועדת המעקב של ערביי ישראל הכריזה אתמול על יום אבל על מותו של אחמד יאסין. אומנם, אומרים היהודים, אין אדם נתפס בשעת צערו, אך כאן עצם הצער הוא הנותן. בעמל רב, בגיבובי מלים, במסווה של דמוקרטיה, ראשי הציבור הערבי, ובראשם חברי הכנסת, מנסים להסוות את שאיפתם לראות בהשמדתה של מדינת ישראל, להסתיר אותה מאחורי מליצות בנוסח: חתירה לתיקונה של המדינה, שוויון זכויות, וכיוצא בזה. בשעת צער אמיתי נופלות לעתים חומות הזהירות ומתגלה האמת, נפער הפה המפיק מלים יפות ונחשפות שיני ארס. מי שמתאבל על מותו של יאסין מזדהה עם רצח יהודים ועם אויבי המדינה.
אדוני היושב-ראש, חברי חברי הכנסת, מטוטלת המאבק בריבוי העובדים הזרים נעה בין הצורך להדק את החגורה כדי ליצור מקומות עבודה לישראלים מובטלים ובין הרצון להתיר את הרצועה, כי יש מקצועות שהישראלים מדירים את רגליהם מהם, והסיעוד הוא מקצוע כזה. נדיר למצוא ישראלים המוכנים לחיות בביתם של טעוני הסיעוד, ללוות אותם בכל שעות היום והלילה ולדאוג לכל מחסורם. מכאן גם עולה הצורך לאפשר המשך טיפול כזה בעזרת עובדים זרים, מכאן גם עולה הצורך בחוק הנוכחי או בתיקון המוצע, שבא למנוע ניתוק חד של קשר סימביוטי כמעט שנוצר לעתים בין מטפל למטופל, ניתוק המתחייב מהחוק הנוכחי, ולכן אני מציע לתמוך בחוק הזה. אבל, חברי הכנסת, בכלים השלובים של שוק העבודה בישראל אין רק ישראלים ועובדים זרים, שריבוי האחד גורם למחסור בשני, שתוספת עובדים זרים מרבה את האבטלה בקרב הישראלים. במשוואה הזאת חסרים גם העובדים הערבים תושבי יש"ע, שאוסרים או מתירים את כניסתם לגבולות "הקו הירוק" על-פי הפיגועים וההתרעות, וה"פיינל פור", והמפקדים, והחגים שלנו ושלהם. בין כה ובין כה, מנימוקים שאינם נימוקי המשק הישראלי, אלא מטעמי הרצון לדאוג להם. אפילו במה שכונה במכבסת המלים של ראש הממשלה "התנתקות" לא היתה שום כוונה להתנתק מהעובדים הערבים הללו, וחרף כל מעשי הרצח ההמוניים, הפיגועים במעברים והברחת אמצעי הלחימה, לא היה באמת ניסיון להתנתק מהם, לסגור את השער, להפסיק להעסיק אותם אצלנו ולסכן את חיינו. להפסיק לדאוג להם ולדאוג לנו. כבר ראינו שבאמת הדאגות האלה להם לא עוזרות לנו וגם לא להם, שמה שגורם להם לרצוח אשה וארבעה ילדים זה לא הכיבוש. ערביי עזה ורפיח שולטים במקומותיהם ואין אנו מתערבים בניהול חייהם. לא העוני והאבטלה הופכים אותם רוצחים, ולא עושרו של בן-לאדן ומצב התעסוקה של הרוצחים מטעמו גרמו למחבלי ה-11 בספטמבר לקטול אלפים. לא הבורות והרעב גרמו לחסיין מקדאד, מחבל ה"חיזבאללה" שבא להתפוצץ בירושלים, להתפוצץ בטעות במלון "לורנס", ולי - לבלות שישה חודשים מחיי בניסיון להציל את חייו. הוא היה רואה-חשבון מבוסס בלבנון כשיצא אלינו לדרך. אז שלא יבלבלו לנו את המוח עם הבעיות ההומניטריות של ערביי עזה, שבגללן צריך להמשיך ולאפשר להם לבוא ולעבוד כאן ולהמשיך ולרצוח בנו. זו ההתנתקות האמיתית שאולי  צריך ליישם. תודה רבה.
אדוני היושב-ראש, אדוני השר, חברי חברי הכנסת, אם הדברים שאני עוסק בהם בדרך כלל מעל הדוכן הזה הם משום אבי, עליו השלום, הרצון שלי לסייע בתיקון חוק העובדים הסוציאליים הוא תשלום חוב מוסרי לאמי, עליה השלום, גברת בתיה ושיץ, שהיתה עובדת סוציאלית 65 שנים.
תודה. התיקונים בחוק טובים בעיקרם, ויש אולי סיבה אחת להזדרז ולהגיש אותם, כי מי שהוכרז ככשיר לעסוק בעבודה סוציאלית על-פי החוק ב-1958, ודאי עומד לצאת לגמלאות, ואם לא נעשה את התיקון מהר, הוא לא יזכה ליהנות ממנו. אבל חסרונו של החוק הוא במה שאין בו, והוא עוסק, למשל, ברצף הכהונה של חברי ועדת המשמעת, אך לא בסמכויות הוועדה. לצורך העניין, אם יש עובדים סוציאליים, או אפילו מנהלי לשכות, שאינם מתפקדים כהלכה, שנכשלים מבחינה מקצועית, אין הוועדה יכולה לעסוק בהם אם לא עברו עבירה שיש עמה קלון, כלומר: חטאו בתחום הפלילי. אם שיקול הדעת שלהם כעובדים סוציאליים רע, אי-אפשר לנגוע בהם, כי ודאי יש להם קביעות במקום עבודתם. רק אם גנבו או נטפלו למזכירה, רק אז יכולה הוועדה הזאת לעסוק בהם. היינו יכולים לומר שתחום אחר יכול לעסוק בהם, והוא הפיקוח שיש למשרד על העובדים ברשויות המקומיות, אבל כאן עומדת לנו לרועץ העובדה שהעובדים ברשויות אינם כפופים מינהלית למפקחים מטעם המשרד. הם היו אמורים להיות כפופים להם מקצועית, מונחים על-ידם, אבל הרצון להיות מפוקחים על-ידם או לקבל את הנחיותיהם, הוא בעניין הזה בבחינת קפה כמזון לבעלי כנף: ירצו - יאכלו, לא ירצו - לא יאכלו. שום דבר איננו מחייב היום את העובד הסוציאלי ברשות המקומית לקבל את הנחיות המפקח מטעם המשרד של אדוני השר, ולכן נדמה לי שגם את הפרצה הזאת, אם המשרד כבר עוסק בתיקון חוק העובדים הסוציאליים, ראוי לתקן גם במסגרת העבודה, ועדיין יש לנו זמן בין הקריאה הזאת לקריאה השנייה והשלישית. תודה רבה.
תודה לשר על תשובה באמת שלמה ומקיפה. העיסוק שלי בנושא בא לאחר דיון בוועדת העבודה והרווחה שבו הופיע השר שטרית וניסה להציג את הפערים בין קובצי המרשם של משרד הפנים והקבצים של הביטוח הלאומי, ונחה דעתי שנעשית עבודה כדי לגשר על הפער הזה. אבל, עדיין קיים מצב שבו באמת רבי-מחבלים נהנים מקצבאות הביטוח הלאומי. האם השר אומר שהוא יתמוך בהצעת חוק כזאת, שבאה לסגור את הפרצה הזאת?
אדוני היושב-ראש, אדוני השר, חברי חברי הכנסת, שישה חיילי צה"ל נפלו לפנות בוקר, ולבנו עם המשפחות. הערבים בעזה, כמסורתם מתרפ"ט, כהרגלם בנבי-דניאל, כמו ה"פדאיון", התעללו בגופות. שוב הזכירו לנו במי אנחנו נלחמים. אני מניח כי בקרוב יתחילו לנסות לסחוט את מדינת ישראל ולדרוש שחרור רוצחים חיים תמורת חלקי גופות. ראש הממשלה ושר הביטחון יכולים לכפר היום על חטאי העסקה עם ה"חיזבאללה", על חטאי תוכנית ההתנתקות, אם יציגו אולטימטום וידרשו להשיב בתוך שעה את כל חלקי הגופות. אם לא יושבו – מלחמת חורמה בהם. לא בפעולות רגליות נקודתיות, אלא באמצעות הפעלה מסיבית של חיל האוויר על כל מקום שמייצרים בו טילי "קסאם", ועל ההלוויות, ועל סוכות האבלים.
תודה לאדוני סגן השר. נדמה לי שזאת יכולה להיות דוגמה למודל למשא-ומתן שמניב פירות ולהליך שחוסך עימותים. שמענו שגם גבעת-אסף מועמד לפינוי, וגם שם חלק מהמאחז ניצב על קרקע בבעלות יהודית פרטית. מדוע לא תשקול הממשלה הליך דומה של משא-ומתן והידברות במקום חתירה לעימות?
תודה, אדוני סגן השר. האירוע שבו מדובר הוא אירוע הפקרתו למוות של החייל מדחת יוסף בקבר-יוסף, אירוע טראומתי מאוד בתולדות צה"ל, שבו העדיפו הרמטכ"ל דאז שאול מופז וראש הממשלה דאז אהוד ברק לסמוך על מחבלים דוגמתו של ג'יבריל רג'וב, ולא על כוחות צה"ל לצורך הפינוי. האירוע הוא טראומתי מאוד. אני לא מכיר את נוסח המלים שבהן השתמש הצוער, הדברים הללו לא פורסמו, אבל דווקא משום היותו של שאול מופז היום אישיות פוליטית, האם לא ראוי לשוב ולשקול את העניין בזהירות כפולה, ולא להדיח מישהו מקורס קצינים רק משום שהוא מביע דעתו על אירוע שהוא כל כך טעון?
אדוני היושב-ראש, שתי בקשות יש לי למדינה. האחת, שתציג אולטימטום לרשות הפלסטינית ולעושי דברה מכל הארגונים, שאם הגופות לא מוחזרות בתוך שעה הם יתחרטו על היום שהם נולדו. כולם - מראש ועד זנב. והשנייה – שמדינת ישראל, שידעה שלשום לנזוף ולהדיח את פרופסור יהודה היס ולא ידעה להודות לו על הדברים המופלאים שעשה במשך עשרות שנות שירות למדינה, תדע לעשות כך היום, כששוב הוא עובד לילה ויום וימשיך ויעבוד, כדי להביא עצם אל עצמו, כדי לצרף, כדי להביא לקבר ישראל. מדינת ישראל כולה חייבת לו תודה בשעה זו.
אדוני היושב-ראש, אדוני סגן השר, חברי חברי הכנסת, אדוני השר, יש קו אחד המחבר בין הירי על משתתפי האזכרה למשפחת חטואל בציר כיסופים ביום ראשון למה שאירע אתמול בעזה. לא הסמיכות הגיאוגרפית מחברת בין האירועים הללו, גם לא סמיכות הזמנים. מקשר ביניהם חטא קדמוני אחד, שהוא שורש הרע. וכיוון שדרך שתי נקודות עובר רק קו ישר אחד, וודאי ששלוש נקודות על אותו קו מצטרפות לקו אחד שסופו עלול להיות ברור, אנו זקוקים לגיאומטריה אחרת, אם חפצי חיים אנחנו. השמאל הישראלי אימץ את ססמת האויב: "הכול החל בכיבוש". וכיוון שאפילו ראש הממשלה עצמו סבור שאנחנו כובשים בארץ-ישראל ונוכחותנו בחבל-עזה מיותרת, עלולים רבים לחשוב שיש לצאת משם ולא לסכן חיי חיילים ולא לסכן חיי ילדים באש צולבת של ציידי אדם, קניבלים מסוג חדש. אין זה אלא סימפטום של קוצר דעת, של בורות, של התעלמות מכוונת מן ההיסטוריה של 100 השנים האחרונות בארץ הזאת. כאילו לא הלך אריאל שרון עצמו לפעולות רגליות בעזה כדי לעקור קיני "פדאיון" רוצחים כבר לפני 50 שנה, בימי הכיבוש היחיד שהוא רלוונטי לצורך הדיון היום - הכיבוש הערבי של ארץ-ישראל; כאילו לא נהגו ערביי עזה אתמול כפי שאבא שלהם נהג בחבל-לכיש בשנות ה-50, כפי שסבא שלהם נהג בחללי שיירת נבי-דניאל בתש"ח, כפי שאבא של סבא שלהם נהג ביפו ובצפת ובחברון של תרפ"ט. התעללות מזוויעה בגופות יהודים היא מסורת מקובלת אצלם ב-100 השנים האחרונות, ואינה מותנית במספר היהודים המתגוררים בחבל-קטיף. ראש הממשלה מבקש לגרש משם את כל היהודים, אבל גם השמאלני ההזוי ביותר לא יקום ויבטיח כי אז יהפכו הרוצחים, המתעללים בגופות אדם, לאוהבי אדם או לשוחרי שלום. והמחרטות ימשיכו לייצר טילים, שהטווח שלהם הולך וגדל - אם נשב בכפר-דרום, ואם ניכנע לטרור - וגיבורי ישראל ישובו להילחם בשדות פלשת, כפי שהם עושים כבר 3,000 שנה. ומי שמבטיח שטרנספר של יהודים מחבל-קטיף יביא שלום, משקר ביודעין. החטא הקדמוני איננו ההתיישבות היהודית בחבלי ארץ-ישראל; החטא הקדמוני המקשר בין בג"ץ - שמנע הריסת בתי מחבלים, שמהם ירו על משתתפי האזכרה למשפחת חטואל - ובין הקוראים להיכנע לטרור ולעקור יהודים, הוא אי-הגדרת מטרות המלחמה, או אם תרצו ניסוח חיובי - הגדרת מטרת הציונות ושיבת ציון. הקו המחבר בין בג"ץ המסייע לאויב, וראש הממשלה ושר הביטחון  הגורמים לחיילי צה"ל להילחם כביכול עבור מטרה מיותרת - הוא אובדן הדרך הציונית. רק תשובה ברורה על השאלה לשם מה אנו יושבים בארץ-ישראל, תגדיר את מטרות המלחמה ותשנה את קו הכניעה לקו ניצחון.
אדוני היושב-ראש, אדוני השר, גם אם אני מתנגד לליגליזציה של חשיש, יש במדינת ישראל מצב אבסורדי, שבו הירואין הוא סם מסוכן ואסור על-פי החוק, אבל מורפיום הוא תרופה מותרת לשימוש - ואנחנו משתמשים בה ועושים בה שימוש רחב כנוגדת כאבים - והוא אותו חומר, חומר סינתטי, נגזרת סינתטית שלו, אבל בוודאי באותה פעילות ובאותה משפחה. לכן יש מצב אבסורדי, שבו אי-אפשר לעשות שימוש בטטרה-הידרו-קנבינול לצורכי רפואה. ואם כבר עוברים את שבעת מדורי הגיהינום ומאשרים את השימוש בו לצורכי רפואה, שולחים את החולה לסוחר סמים לרכוש קנביס, וזה מצב שלא יעלה על הדעת. לכן, אנחנו מוכרחים למצוא את הדרך החוקית, לפחות לצורכי רפואה, ולקבוע מנגנון ולאפשר שימוש בחומר הזה לצרכים רפואיים מסוימים שייקבעו בחוק.
חוץ וביטחון, כי הרוב בא מבחוץ.
אדוני היושב-ראש, אדוני השר, חברי חברי הכנסת, האלוף במילואים גיורא איילנד, ראש המועצה לביטחון לאומי, עוסק בחודשים האחרונים בגיבוש תוכנית הנסיגה החד-צדדית של אריאל שרון. שרון בחר בו להיות ראש המועצה הזאת לפני פחות מחמישה חודשים, והוא פשט את מדיו, השתחרר מצה"ל והלך לעסוק בביטחוננו הלאומי. אפילו לא יום צינון אחד, רק מראית עין שנועדה להוות מצג שווא, כאילו לא ראש אג"ת עוסק בפוליטיקה טעונה של עקירת יישובים וטרנספר, אלא ראש המועצה לביטחון לאומי, גוף אזרחי. ומדוע בחר בו שרון? ודאי משום שבפגישות קודמות או בשיחות קודמות ביניהם הביע איילנד את דעתו הצבאית, הלא-פוליטית חלילה, כי טוב לנו לעקור יישובים. היטב ידע ראש הממשלה מה עמדת ראשי מערכת הביטחון כולם כלפי תוכנית הנסיגה החד-צדדית שלו, ולכן לא שאל לדעתם. והיום גלוי וידוע ומפורסם, שראש הממשלה לא נועץ בצה"ל לפני שהחליט על הנסיגה, רק לאחר מעשה, לצורך שיקולי מיקרו: כן פילדלפי – לא פילדלפי, רק אז קיים התייעצות עם ראשי צה"ל. ובמי בחר ראש הממשלה להיוועץ לפני החלטה גורלית כזאת? בשר החוץ? אנחנו כבר יודעים שלא. בשר האוצר? ודאי שלא. שרון אינו מתייעץ במי שאינו אומר אמן אוטומטי, במי שיכול לחלוק עליו. התוכנית הזאת, שאת מידת הנזק ההיסטורי שהיא מחוללת ועוד תחולל לישראל, קשה בכלל להעריך, את התוכנית הזאת הוא גיבש בחצרו, בחוותו. הוא ואין בלתו. "המדינה זה אני" כתוב על הרעיון הזה מתחילתו ועד סופנו. והיועץ לביטחון לאומי אומר לנו, שהוא בא אל תוכנית מוחלטת והתבקש רק לגבש אותה, לתאם בין הצוותים, להוביל אותה קדימה. לפני שנים רבות סיפר פרופסור חנני, מי שהיה אז נשיא הטכניון, כי הוא ביקש מהסטודנטים שלו לתכנן צינור להובלת דם מאשקלון לחיפה, דומני. והם שאלו אותו כמה שאלות טכניות על צמיגות וספיקת משאבות וקוטר ונפח, אבל לא שאלו – דם של מי? למה נשפך? בשביל מה להוביל אותו? ואז הבין פרופסור חנני שצריך ללמד את המהנדסים גם הומניסטיקה וגם אתיקה. מה היה אומר היועץ לביטחון לאומי לו נדרש לגבש תוכנית לטרנספר של 2 מיליוני פליטים ערבים לירדן, למשל? האם גם אז היה מקבל ומסכים ורואה עצמו פטור מלשאול שאלות קשות של תכלית וטעם, והאם יש בכלל לראש הממשלה מנדט להוביל תוכנית כזאת, שעצם פרסומה מחולל נזק היסטורי, משמיט את הבסיס המשפטי, המוסרי, ההגיוני, הציוני, מתחת לעצם ישיבתנו בארץ הזאת? האם המועצה לביטחון לאומי היא קבלן ביצוע, משרת של ראש הממשלה, או גוף מטה של ממשלת ישראל, שמעולם לא הסמיכה את ראש הממשלה להציע עקירת יישובים או נסיגה חד-צדדית או כניעה לטרור? שרון בישל דייסה. לא שאל את צה"ל, לא שאל את שר החוץ, לא שאל את הכנסת, שיתף את יואל מרקוס, שיתף את באי כנס הרצלייה, שיתף את גיורא איילנד, שיתף את הנשיא בוש, רק את הממשלה ואת הבוחרים שלו – לא שיתף. ועכשיו הוא, ושר הביטחון שלו, וראש המועצה לחוסר ביטחון לאומי שלו, מבקשים שנאכל את הדייסה הזאת שהוא בישל לנו. וכשבא ציבור מתפקדי הליכוד ומודיע לשרון שהוא פשוט טעה במפלגה, שהם לא "שלום עכשיו", קם היועץ לביטחון לאומי ואומר בנאום בוושינגטון: "מדינת ישראל במבוכה". ואני לתומי חשבתי שהוא מופקד על הביטחון ולא על חוסר הביטחון, על הנחישות ולא על המבוכה. והוא עושה את מבוכתו פרקמטיה לסחור בה. מה אומר לנו היועץ לחוסר ביטחון לאומי? שאריאל שרון הוביל מהלך חסר תקדים, שאם ייכשל, כך אמר לנו שרון עצמו, ישראל צפויה להתרסקות, ולא הכין לנו תוכנית חלופית? ולא הביאו בחשבון שההימור עלול להיכשל, שהימרו על כל הקופה? האם מדובר פה בהימור כפייתי? האם לא היתה זו חובתו של היועץ לביטחון לאומי להבטיח שיש דרך נסיגה? עכשיו ממהרים לסרוג לנו תוכנית חלופית, להטליא כמה תיקונים קוסמטיים בעקירת יישובים, בנסיגה, לדבוק בכניעה לטרור ולקוות שמתפקדי הליכוד מטומטמים ולא ישימו לב לתרמית, וכי חברי הכנסת של הליכוד מתאבדים ויצביעו נגד הבוחרים שלהם. מי שמהמר על כל הקופה, בטוח שגם הסובבים אותו אחוזים באותו אמוק. אבל האלוף איילנד בא מהצבא, זה לא כבר בא משם, ובתרמילו ודאי יש מפות, ובשעת המבוכה הוא שולף לנו מפה חדשה, צבעונית, ובה יש רעיון חדש. כולם מרוויחים מהרעיון החדש הזה שלו – רצועת-עזה גדלה ב-600 קמ"ר לצפון סיני, לעבר אל-עריש וחורבות ימית ושדה התעופה איתם. המצרים, שיואילו להעניק לפלסטינים שטח בצפון סיני יקבלו פיצוי באדמות הנגב, את נחל-פארן, ומנחל-פארן תיחפר מנהרה מתחת לנגב, בריבונות מצרית כמובן, לתוך ירדן, וכביש מהיר יוקם מירדן אל הנמל עמוק המים בצפון סיני, וגם הסעודים יוכלו להשתמש בו, וכולם ירוויחו, חוץ ממדינת ישראל, שתצטרך לשלם לפלסטינים בשביל השטח שהמצרים נותנים להם. למה, בשם שמים, בכל פעם שמישהו מנסה להמציא תוכנית שמיועדת לעזור לאויבינו הפלסטינים – למה זה על חשבון ישראל? יש לנו עודף של קרקע? תביטו על מדינות ערב הענקיות – למה איש לא דורש שהם ייתנו קרקע לפלסטינים? למה לא בירדן? למה ישראל צריכה לפצות את מצרים על מתנה לפלסטינים? למה כביש מתחת לישראל צריך להיות בריבונות זרה? למה אין ליועץ לביטחון לאומי תבנית נפש אחת פשוטה, מובנת אצל כל גוי בעולם, שאומרת: זו הארץ שלי, לא של אף אחד אחר? למה סאדאת לא היה מוכן לוותר אפילו על גרגר חול אחד של אדמה מצרית קדושה, ואנחנו הערצנו אותו? ואצלנו יש יהודים, ישראלים, חיילים בעבר הקרוב או הרחוק, שבאמת התנתקו, שאינם קשורים ואינם מחוברים ואינם מחויבים לשטח הריבוני של מדינתם? מה פשר הנכות הנפשית הזאת? אילו היה ממש בדברים, לולא בזו המצרים לתוכנית איילנד, ואילו לא היו הפלסטינים לועגים לה, היינו צריכים להילחם בתוכנית בכלים מדיניים, פוליטיים, משפטיים. כיוון שלא כך הוא בינתיים, היא נשארת בתחום הנכות הנפשית, תחום בריאות הנפש. זהו, לצערי, תחום רפואי שלרוב המחלות בו אין מרפא.
אדוני סגן השר, העיוות תוקן חלקית. עכשיו אין לישראל עיר בירה ובמקומה מופיעה כוכבית.
כוכבית. כל אחד יפרש איך שהוא רוצה. מה מתכוון משרד החינוך לעשות בקשר למצב הבלתי-נסבל הזה?
אדוני היושב-ראש, בהמשך למה שאמר לנו חבר הכנסת הירשזון - הערב אכן יום שחרור ירושלים, ואני תמה ומצר על כך שהכנסת אינה מציינת את האירוע בישיבה מיוחדת. 37 שנים העיר הזאת מאוחדת, 56 שנים היא מהווה בירת ישראל, אבל מדינת ישראל עדיין אינה מוצאת מקום למחות מחאה רשמית על כך שבאתר הרשמי של האולימפיאדה ביוון, במקום בירת ישראל מופיעה כוכבית. הכוכבית הזאת מעידה על כך שגם איחוד העיר ושחרורה וגם היותה בירת ישראל עדיין זקוקים לביצור ולחיזוק. תודה רבה.
גברתי היושבת-ראש, אדוני סגן השר, חברי חברי הכנסת, הגיע הזמן לומר את האמת. בכול אשם הכיבוש. יש רק כיבוש אחד מוכר לי בארץ-ישראל, הכיבוש הערבי. עם זר שפלש לארץ-ישראל של העם היהודי, ומאז דם ואש בארץ, ועדיין הם שולטים באזורים מסוימים של ארץ-ישראל. ועד שלא נסיים את שלטונם, לא יהיה כאן שקט. אנחנו עדים היום לאחד משיאי שיתוף הפעולה בין חברי הכנסת הערבים לארגוני הטרור הפלסטיני. היום, בגלוי, אתם משמשים שופר לתעמולה של ארגוני הטרור, ואנשי השמאל בבית הזה מסייעים בידם.
כמו בימי "ג'נין ג'נין". כמו בימי "ג'נין ג'נין" אתם עושים תעמולה של עלילת דם. עלילת דם. קודם תבררו פרטים, תדעו מה היה, ורק אחר כך תפיצו שקרים ותעמולת זוועה. אתם מסייעים לארגוני טרור.
אתם מסייעים לתעמולה של ארגוני טרור ולארגוני טרור. אתם עושים כאן לינץ' ציבורי בצה"ל לפני שהתבררו העובדות, והשמאל הישראלי משמש על ידיכם, מסייע לכם.
יש הרוגים במלחמה. במלחמה נופלים ונהרגים. הנסיבות שבהן נופלים ההרוגים הן אלה שצריכות להיות מבוררות עד תום. הלוא אתם מעדיפים שיטבחו בחיילי צה"ל על פני שיעלה מסוק להגן. אתם הייתם מעדיפים שימותו חיילי צה"ל במחסום בלי שיגנו עליהם.
הארונות של חיילי צה"ל דרושים לכם לתעמולה שלכם כדי לסייע לראש הממשלה לעקור יישובים מחבל-עזה, כדי לבוא ולומר, שהמלחמה שם היא בלתי צודקת. אבל את הפתח שפתח ראש הממשלה באמירתו שאנחנו כובשים, אתם מנצלים כדי להרחיב את הסדק ולשרת את הערבים, לשרת את ארגוני הטרור, לשרת את התעמולה נגד מדינת ישראל.
אתה יודע שיש הבדל בין תקלה מבצעית, שגם סיירת מטכ"ל עברה והרגה חיילים שלה.
היתה תקלה מבצעית, שחמישה חיילי סיירת מטכ"ל נהרגו בה.
מישהו אומר שהרגו אותם בכוונה ?מישהו אומר שהרגו חמישה חיילי סיירת מטכ"ל בכוונה? אומרים שהיתה תקלה מבצעית. אבל פה אתם מייד - טובחים. פה מייד אתם מסייעים לערבים להפיץ שמועה.
אתם עושים את הטייס רוצח בשירות הערבים. למה לא אמרת אותו דבר על אותו חייל שירה טיל על חיילי סיירת מטכ"ל? אתה לא מכיר בעובדה שיש תקלות מבצעיות?
אדוני היושב-ראש, חברי חברי הכנסת, יותר מ-100 שנים אנו נלחמים על קיומנו בארץ הזאת, והכול בגלל הכיבוש – הכיבוש הערבי של ארץ-ישראל ומלחמת החורמה שהכריזו עלינו ולא נחו ממנה אף יום אחד מיום שהתחלנו לשוב מגלויותינו.
אני מבין שאתה זקוק לשיעור בהיסטוריה.
נגוזו תקוותינו כי נוכל לחיות עמכם בשלום בארצנו. על חרבנו נחיה עוד הרבה מאוד זמן, אמר המשורר – לא כנבואה, אלא מתוך התבוננות ריאליסטית במציאות חיינו. ומי שיודע שאם יירדם בשמירה, אם בטעות יתפתה לכתת חרבותיו לאתים, יבואו אויביו וישחטוהו – מי שכך חי, עושה הכול כדי שלא להירדם, כדי שחרבו תהיה חדה וזמינה וזרועו מאומנת.
אלא ששגרת המלחמה היא לעתים קשה יותר משגרת השלום, ומי שתיקן תקנות לשעת-חירום לפני 56 שנים, וראה נכוחה שמלחמת חורמה לנו בכיבוש הערבי, התעצל מדי פעם לבנות עגלות חדשות, והעמיס על עגלת שעת-החירום גם מחירי אבקת אפייה וגרירת רכב והסדר נטיעת גפנים וזיתים, ולא שמנו לב איך למרות כל חוקי החירום ובגלל העדר אכיפה, הערבים ממשיכים את הכיבוש בדרך של בנייה בלתי חוקית ונטיעת רבבות עצי זית ושוד אלפי דונמים מאדמות המדינה. כי אם הכול כלול בתקנות שעת-חירום, אנו כבר רגילים לפעמוני אזעקה אדומים, ואם אבקת אפייה ושוד קרקעות חד הם, נרדמים בשמירה ואין מבחינים בין עיקר לטפל. אנו נלחמים מלחמת קיום בכיבוש הערבי, אך האזרח הישראלי היחיד הכלוא בשם תקנות שעת חירום הוא נועם פדרמן, שזוכה מ-42 תיקי אישום ולא הורשע אף באחד מהם, אך עדיין הוא יושב בכוח התקנות האלה ובתירוץ המלחמה שאנו נלחמים בכיבוש הערבי. בכוח הפקודה למניעת טרור הוכרזה תנועתו של כהנא ארגון טרור, אך בזמן שישראל מעבירה יותר מ-200 מיליון ש"ח מדי חודש לרשות של הטרור הפלסטיני, שהוא, כידוע, ארגון הטרור הגדול והרצחני בעולם, יש חוקי שעת-חירום שמגבילים יציאת אזרחי ישראל למדינות אויב, ובחסותם של החוקים הללו חברי כנסת ערבים נוסעים להיפגש עם ערפאת ועם אסד ועם נסראללה. יש חוק למניעת הסתננויות, ובחסותו חדרו לארץ עשרות אלפים מערביי יש"ע לממש את תביעת השיבה שלהם. יש עוד ועוד תקנות וחוקים חשובים, וכולם כי אנו בשעת-חירום. הגיע הזמן להבין כי זאת אינה שעת-חירום, כי זאת מלחמה, וגם לעשות מלחמה ולחסל את הכיבוש הערבי של ארץ-ישראל, ואז אולי נזכה לשלום ולא נזדקק לחוק הארכאי הזה.
אדוני היושב-ראש, שמענו בדאגה כי המצרים מוכנים, על-פי בקשתנו, להכניס כמה מאות מדריכים כדי לאמן את מנגנוני הרצח של הרשות הפלסטינית בלוחמה נגד טרור. רק מי ששוכח או רוצה לשכוח שרבים מהרוצחים המתאבדים הללו מקבלים משכורת מערפאת ומסלאם פיאד, יכול לייחל לכך שצבא זר ייכנס לעזה כדי לאמן אותם, בתקווה שהם יילחמו עבורנו ב"חמאס" וב"ג'יהאד". רק מי שמתעלם משותפותה הפעילה של מצרים להברחה מסיבית של נשק, גם מתוצרת מצרית, דרך המנהרות ודרך גבול הנגב, רק מי ששוכח שמצרים מסייעת לטרור, יכול להשלות את עצמו שהיא תילחם עבורנו בטרור. ומי שצריך הוכחה מי החברים של התוכנית הזאת, שיזכור שאלחנן טננבאום מחזיק לה אצבעות.
כלומר, כולם עוברים את זה.
אדוני היושב-ראש, אדוני סגן השר, חברי חברי הכנסת, בין 27% ל-51% מבני-הנוער שהשתתפו בסקר "מדד הדמוקרטיה", שהתפרסם לפני שבוע, תמכו בסרבנות לשרת ביש"ע. בין 39% ל-46% תמכו בסירוב לפנות מתנחלים. אם לצורך הדיון בלבד - ואני יודע שהמתמטיקה הזאת היא פראית – נניח שכל מי שתומך בסרבנות גם יסרב לשרת בשטח או יסרב לפנות מתנחלים, וכיוון שיש להניח שאין חפיפה - -
- - בין קבוצות הסרבנים השונות, אנחנו נשארים עם  3% בלבד, שיהיו מוכנים לקיים כל פקודה. אם יש לנו 51% שלא יסכימו לשרת בשטחים ו-46% שלא יסכימו לפנות מתנחלים, נשארנו רק עם 3% שיסכימו לעשות כל דבר בצבא. מובן שהנתון הזה הוא אבסורדי, אבל ההסכמה וההשלמה עם התופעה, שהולכת ומתפשטת ומכרסמת בלכידות החברתית בישראל, גם היא אבסורדית. יש לנו כבר חצי מהציבור שאינו משרת - חרדים, ערבים, בלתי כשירים מטעמים רפואיים וגם סתם משתמטים. אם נשלים גם עם התפרקות הצבא למיליציות אידיאולוגיות נפרדות - צבא לענייני עקירת יהודים מבתיהם, ומולו צבא להגנה על המתיישבים ולמלחמה בטרור - אנו כורים במו-ידינו את קברנו. היקף התופעה מדאיג ביותר בסקר הזה, ומי שלא הבין, מקרב לובשי סרבלי הטיסה שכיסו את פניהם בקסדות, או מקרב הווטרנים של סיירת מטכ"ל, שהצטלמו מגבם, או בקרב הרבנים שקראו לחיילי צה"ל לסרב פקודה לפנות יישובים, מי מכל אלה שלא הבין שלא יהיה לנו צבא בישראל בתום התהליך שהם מטיפים לו – מהמר על כל הקופה. חברי הכנסת, חזקה עליכם שאתם יודעים שאני מתנגד לפינוי יישובים, ואשתדל להיאבק נגדו בכל כוחי, אבל לא במחיר פירוק צה"ל למיליציות פרטיות בשירותה של מפלגה או השקפת עולם. לכן מדאיגה לא פחות מהיקף התופעה היא ההבנה שמגלים לה מעצבי דעת קהל בישראל, משפטנים או פוסקי הלכה. למשל, היועץ המשפטי, בנאומו בכנס המשפטנים באילת. מי שקורא את האותיות הקטנות בנאומו של מני מזוז, יכול להתרשם שהיועץ המשפטי מיטיב להבין את ההשלכות הכבדות שיש לתופעת הסרבנות על החברה בישראל ועל יכולתה להמשיך את מלחמת הקיום שלה, אבל מני מזוז גם מיטיב להבין מה ההבדל בינינו לבין נורבגיה. עם זאת, השורה התחתונה, מה שיוצר מהנאום שלו באילת הוא הכותרת: "יש לי הבנה לתופעה של צעירים הנאבקים על אמונות ודעות". מי שמפרש את הכותרות האלה, אומר: היועץ המשפטי תומך בסרבנות. יכולנו לצפות להכחשה נמרצת, להודעה לעיתונות, אבל ההבהרה שאני קיבלתי בכתב לאחר שפניתי ליועץ המשפטי, לא היתה יציאה פומבית שלו לשנות את הרושם הציבורי הזה, שנוצר מהכותרות בעקבות דבריו. אם היה מדובר בתופעה שולית של 2%, 3% סרבנים – ניחא. אבל אנחנו רואים שמדובר במין מגפה שמתפשטת. על-פי הסקר המדאיג הזה שראינו, סקר "מדד הדמוקרטיה", התופעה מסכנת את הלכידות החברתית בישראל. אם לא נפסיק להבין את הסרבנים, אנחנו עלולים להגיע למצבו של מי שאמר שהוא מבין את עניין השחייה, אבל כשנפל למים טבע, והבנתו לא הושיעה אותו. תודה.
אדוני היושב-ראש, אדוני השר, חברי חברי הכנסת, החרפה של הלנת שכר, ששותפים לה שר הפנים ושר האוצר, באמת גדשה את הסאה. אם יש סיבה לשמוח על מעבר האיחוד הלאומי לאופוזיציה - אין הרבה סיבות כאלה - הרי זה מתוך שעתה אנו רשאים, בלי המשמעת הקואליציונית, להביע אי-אמון בממשלה על שהיא מתעמרת בעובדים ומלינה שכר. אבל, לא זה יהיה כמובן הנושא העיקרי שעליו אני מבקש לדבר. יום נורא היה לנו אתמול. ימים נוראים יבואו עלינו גם בעתיד בגלל מה שהחליטה אתמול ממשלת ישראל. 14 איש – 13 שרים וראש ממשלה אחד - כתבו אתמול את שמם לדיראון עולם בדפי ההיסטוריה של העם היהודי. כולם חייבים להכות על חטא. כיוון שאין לחשוש כלל שיעשו זאת בעצמם, אעשה זאת במקומם ובנוסח הווידוי של הימים הנוראים. ראש הממשלה אריאל שרון, על חטא שחטא למדינת ישראל באונס ברוטלי של הדמוקרטיה, וברצון, בכוונת מכוון להופכה לשלטון יחיד. ואם בחדרי חדרים עוד נותר בו מצפון, והוא אומר "אשמנו, בגדנו, גזלנו", הוא היודע מה מכל אלה מתאר היטב את חטאיו. ושר האוצר בנימין נתניהו, שחטא לישראל בדעת ובמרמה; שידע כי הכניעה לטרור ועקירת היישובים הן אסון לישראל, אך הוליך שולל את עם ישראל ואת בוחריו להאמין כי יתנגד לתוכנית, כי התיקונים בתוכנית מכשירים את השרץ. וסופו שהתקרנף, וגם הוא שותף לדבר עבירה. וגם על חטא שחטא, בצדיית רע, שראה איך שרון מדיח את ליברמן ואלון - ועמד על הדם. ולא מיחה בידם.
הוא שאמרתי: צדיית רע. ושרת החינוך לימור לבנת, על חטא שחטאה גם היא בדעת ובמרמה, אבל גם בזלזול הורים ומורים. לא על טיהור אתני מיהודים של חבלי מולדת חינכו אותה הוריה. וסילבן שלום בדעת ובמרמה, ובפריקת עול מתפקדי הליכוד, ובריצת רגליים להרע, למצרים, להביא חיילים משם שיילחמו במקומנו. ואהוד אולמרט, שחטא לישראל בכחש ובכזב, ובשבועת שווא, אך גם בנטיית גרון ובעיניים רמות. מי שנשבע כי "שטח משוחרר לא יוחזר" - ועתה מבקש לעקור את הכול. ובאיזו התנשאות, על מי שלא הפך את עורו ויש לו ערכים ואמת קבועים ועומדים לעולם. ושאול מופז, שר חוסר הביטחון, על חטא שחטא לעם ישראל ביודעים ובלא יודעים, בדעת ובמרמה, ועוד הוא מבקש לחטוא בחוזק יד, מתוך שהוא עצמו יהיה מופקד - כך הוא מקווה - על ההריסה ועל העקירה. ועל חטא שחטא לעם ישראל בדיבור הפה - שלא לומר טיפשות הפה - שהוא מבטיח שהנסיגה תקנה לישראל עומק אסטרטגי. והשר גדעון עזרא, על חטא שחטא לישראל בביטוי שפתיים, שהוא כלי השרת והשופר לכל השקרים המלומדים והמלים המכובסות שאומרות "התנתקות" אבל מתכוונות כניעה לטרור, שאומרות "פינוי" אבל מתכוונות עקירת יהודים וטיהור אתני של יהודים מאדמתם. ומאיר שטרית, על חטא שחטא בנשך ובמרבית ובהלנת שכר. אין לו חטא מיוחד וחדש בתוכנית ההתנתקות הזאת, מן האמת ומן השורשים, כי מקדמת דנא הוא אומר לעקור. אין הוא מן הממירים החדשים. לא זה מקרוב הפך את עורו. והשרה ציפי לבני, על חטא שחטאה במשא-ומתן ובשיקור עין. שידעה לרקום רקמת שקרים וסתירות פנימיות לתוכנית אחת ולקרוץ לכולם וליצור שותפות של דבר עבירה, של כל הללו, כל שרי הליכוד שתמכו בתוכנית, שצפצפו מראש המקפצה על רבבות המתפקדים שלהם, ירקו בפניהם, התכחשו להתחייבותם המפורשת לכבד את החלטתם. והשרה לבני יצרה עבורם שותפות של דבר עבירה, ואיש מהם לא יוכל עוד להטיח בפני חברו את בגידתו בהתחייבותו, כי כולם שותפים.
וגם לפיד ופורז ופריצקי ונאות וזנדברג, שחטאו בעזות מצח ובשיקור עין ובריצת רגליים להרע ובשנאת חינם - בעיקר בשנאת חינם - רוממות הדמוקרטיה ושלטון החוק בגרונם ואונס ורצון להרע בידם. אני מסיים, אדוני היושב-ראש. לעם בן 4,000 שנה יש זיכרון ארוך. והאסון העתיד לבוא עלינו בגללכם יגרום לעם הזה לא לשכוח אתכם, אחד אחד, שם שם.
אני במקרה נוכח אבל מוותר על זכות הדיבור.
אדוני היושב-ראש, אדוני השר, חברי חברי הכנסת, דומה כי צדק חבר הכנסת נהרי. נראים הדברים כי אם לא היו חברי הכנסת מהסיעות החרדיות שוברים את הכלים, מתקהלים במליאה, עושים הפגנה בכנסת וגורמים להרחקתם הם, לא היתה ממשלת ישראל נחלצת לעשות מעשה. דומה גם כי אם לא היה נחשף בציבור, לאחר נפילתו בקרב של רב-סרן בני ישי, השם ייקום דמו, ממנחמיה, מצבה הנואש של משפחתו, שהרשות המקומית מלינה את שכרם חודשים ארוכים, לא היינו מזדרזים היום, באיחור רב כל כך, לתקן עוול נורא זה של הלנת שכר. לגופם של דברים, ודאי שהחוק ראוי ונחוץ, ורק צריך לשאול: אם יש פתרון חוקי כזה, שאנחנו עומדים לאשרו בתוך יומיים, מדוע לא הגיעו אליו לפני עשרה חודשים? מדוע רק כשנשברים כל הכלים, כשמתרחש אסון, רק אז אנחנו מתעוררים? כמה שכבות של אטימות של שר הפנים וחירשות של שר האוצר ואדישות של שר המשפטים צריך לפצח כדי להגיע לתיקון עוול שנמשך כמעט שנה, כשתורת ישראל, אותו קודקס חוקים מופלא שכל אבירי הקידמה משינוי נוטים לבזות אותו כל כך, אוסרת הלנת שכר של יום אחד? פה רומסים את החוק במשך שנה. איזה שיעור מלמדת מדינת ישראל את אזרחיה - שרק שבירת כל הכלים פועלת? שרק אסון מצליח לזעזע אותנו? שרק איומים של יושב-ראש ועדת הכספים משפיעים? שרק התגודדות בכנסת מזיזה דברים? שהממשלה מבינה רק כוח? שבלי שערורייה לא ניתן לתקן עוול זועק לשמים? בדיני טומאה וטהרה אנו למדים, אדוני היושב-ראש, שיש כלים שתקנתם – שבירתם. ממשלת ישראל היום היא מין כלי כזה.
מחמת הצנזורה. אחרת היו אומרים שבגלל זה מגרשים אותנו מהממשלה.
אדוני היושב-ראש, חברי חברי הכנסת, חידון קצר. מי אמר: ירושלים יקרה לי, אבל לא צריך לאבד פרופורציות - נשיא אירן חמנאי, טיטוס הקיסר הרומי או נששיבי, ראש עיריית ירושלים בשנות ה-20? בריאיון ל"מעריב אינטרנט" אמר אתמול ממלא-מקומו של ראש הממשלה, האיש השוכב למענו על הגדרות, מבשר בדרך כלל את הצעד הבא שלו, אהוד אולמרט: יהיו שכונות בירושלים שנעביר לידי הפלסטינים. במכתב החתום על-ידי אריאל שרון לאיחוד הלאומי, שהיה חלק מההסכם הקואליציוני שהופר לפני שלושה ימים, נאמר: מחויבותי ומחויבות הליכוד לשמירת ירושלים השלמה והמאוחדת בריבונות ישראל ולהתנגדות תקיפה וחד-משמעית לחלוקת בירת הנצח של העם היהודי ידועה, ולא יחול בה כל שינוי. אז להווי ידוע לכול, אריק יחלק את ירושלים ואולמרט הוא נביאו.
אדוני היושב-ראש, רבותי השרים, חברי חברי הכנסת, החוק הבא להפחית את שיעורי המס לבעלי ההכנסות הנמוכות והבינוניות הוא בוודאי ראוי ויוכל לפצות במקצת את השכבות החלשות על הקיצוצים הרבים שהיו, ואלו שעוד צפויים לנו גם בשנת התקציב הבאה. החוק יעזור לאלה מתוכם שיש להם מקום עבודה, לפחות להם, כלומר למאושרים שביניהם. ואם נשוב ונצמצם את האוכלוסייה הזאת עוד יותר, נאמר: לאלו מתוך המאושרים שלא רק מקום עבודה יש להם, אלא גם משלמים להם את שכר עבודתם בעבור העבודה שהם עושים - מה שאיננו מובן לחלוטין בישראל של שנת 2004. אולי ראוי לשאול: מדינה שבמשך חודשים ארוכים, כמעט שנה, מלינה שכר לאלפי עובדים ונותנת להם היום הקלות במס, האם היא מיטיבה עמם או מרעה להם? מחד גיסא, אולי כשייפתרו כל מצוקות השלטון המקומי ויהיה כסף בקופתו, יגדל שכרם של העובדים שישרדו עד אז. אבל מאידך גיסא, מעתה ואילך, כשלא יקבלו משכורת כל חודש, יגדל צערם באותו שיעור שיגדל השכר המובטח והמולן. אם עד כה הצטערו שלא קיבלו, נגיד, 4,000 שקלים כל חודש, מעתה ואילך יצטערו שאינם מקבלים 4,200 שקלים לחודש. השאלה אם יש בכך כדי לעזור להם או כדי לזרות מלח על פצעיהם היא, כנראה, שאלה היפותטית. מכל מה ששמענו אתמול בדיון בקריאה הראשונה של החוק הבא לפתור את בעיית חוסר היכולת לשלם משכורות לעובדי הרשויות המקומיות, הבנו שהפתרון הניתן עתה כדי למנוע עיקולים הוא פתרון זמני, משום שהתרופות הניתנות לרשויות הן פתרונות זמניים ולא באו לפתור את בעיית תוכניות הריפוי של הרשויות האלה, והתחלואה שלהם קבועה ועומדת. לא הייתי בא לדבר בפניכם על החוק הזה, לולא היה פער גדול כל כך בין הססמאות על הורדת נטל המס ו"תלכו לעבוד ואל תיהנו מקצבאות", שאני מסכים אתן בוודאי, ובין המציאות שעודנה מציאות של אבטלה והלנת שכר. צר לי לומר, שכנראה הממשלה מבינה שערוריות ומבינה כוח. עצוב לי לומר, שלולא היתה בכנסת הזאת שבירת כל הכלים לפני כשבועיים והתגודדות של חברי הכנסת מהמפלגות החרדיות, ובאמת מעשים חריגים שהצריכו להרחיק מן המליאה חברי כנסת רבים, לא היתה הזעקה עולה. צר לומר, שממשלת ישראל היום מבינה מדיניות של הפיכת שולחן, ולא את קולם העולה באופן סדיר וקבוע של עובדי רשויות במשך חודשים ארוכים. התורה אוסרת הלנה שכר של לילה אחד, וכאן הלנו את שכרם במשך חודשים ארוכים, ורק שערורייה היתה צריכה להביא לפתרון. ועוד משפט לסיום. גם כשהממשלה מעניקה הקלות במס לתושבי קווי העימות, נגיד לעניי כפר-ורדים, הרי המיליונרים של נצרים, ש-4,000 פצצות מרגמה וטילי "קסאם" נפלו עליהם, אינם זכאים להקלות במס שזכאים להן תושבי קו העימות. אולי זאת המשמעות האמיתית של דברי ראש הממשלה, שאמר שדין נצרים כדין תל-אביב.
כל פעם ששוברים להם את הבית, מגיע להם פיצוי.
אדוני היושב-ראש, חברי חברי הכנסת, גם אני סבור שמי שמשרת בצבא צריך גם לזכות באזרחות. אבל כחברי אורי אריאל אני סבור שרק אזרחים צריכים לשרת שירות צבאי ורק מאזרחים אנחנו יכולים לבוא ולתבוע להגן על מדינתם גם במחיר סיכון חייהם. לפיכך, הפתרון הוא לא לאזרח כל מי שמשרת בצבא, אלא לגייס את אזרחי מדינת ישראל כולם. ואני תומך בכך, שכל מי שהוא בגיל גיוס ובריא בגופו ובנפשו, והוא אזרח מדינת ישראל, ישרת בצבא. העניין הזה מאיר באור אחר אולי סוגיה אחרת בנושא האזרוח במדינת ישראל, שעסקנו בה באופן חלקי לפני שבוע, ואני רוצה להעיר עליה דבר אחד.
התכוונתי לשניהם. אין לנו זמן בשלוש דקות לפתור את כל הנושא הזה. הוא קיים 50 שנה, אבל זו דעתי. האיש שעמד על משמר שער ההתאזרחות במדינת ישראל, ראש מינהל האוכלוסין הרצל גדז', פוטר על-ידי שר הפנים והודח מתפקידו לפני כשבועיים. האיש היה עובד ציבור מסור וישר, שלא הסכים להפר את כל החוקים ואת כל התקנות. הוא לא הסכים להציף את הארץ במסתננים שבאים להגשים בגופם את תביעות השיבה, ממש כמו שלא הסכים לאזרח עובדים זרים שהיו סבורים שזו מדינת הגירה לכל דבר. הדבר מאוד לא מצא חן בעיני שר הפנים, והוא יצר סבב חילופי תפקידים שלם, שסופו נועד לעשות דבר אחד - להעביר את הרצל גדז' מתפקידו. הוא ממנה אותו אומנם לתפקיד במחוז הצפון, אבל יהיה דיון בוועדת הפנים ואיכות הסביבה, ושם נשמע את הדברים. נדמה לי שחברת הכנסת לבני הביעה את הדברים כפי שהם באמת ובתמים, ולא כפי ששר הפנים ניסה להציג אותם. נדמה לי ששאלת ההתאזרחות לא תוכל לבוא לפתרון, לא על-ידי החוק שמציע המציע של החוק הזה וגם לא על-ידי חילופי תפקידים והעברה מתפקידיו של מי שממונה על מינהל האוכלוסין במשרד הפנים. תודה רבה.
אדוני היושב-ראש, חברי חברי הכנסת, אני תומך בהצעת החוק הזאת, כיוון שאני באופוזיציה. לו הייתי בקואליציה, ודאי הייתי צריך להתנגד לחוק, כי אם כל פעם שאדם מפר הסכם - ולצורך העניין עונש מבחן הוא הסכם בין המדינה ומי שהורשע בדין והוטל עליו עונש מבחן - היה מוטל עליו עונש חמור, ראש הממשלה לא יכול היה לנהל את המדינה ממשרדו בירושלים, וכנראה גם לא מחוות-השקמים. כשחתם ראש הממשלה בשם הליכוד על ההסכם הקואליציוני עם האיחוד הלאומי, הוא התחייב לקיים אותו עד תום כהונתה של הכנסת השש-עשרה. כך כתוב בהסכם, בדקתי וראיתי. כשפיטר ראש הממשלה את השרים בשרירות לב כדי להשיג רוב להחלטה על טיהור אתני מחבל-עזה וקבע שלא יהיו יהודים בגוש-קטיף - לו החוק הזה, שמתיר החמרת ענישה למי שהפר הסכם, היה חל על ראש הממשלה, ודאי היה ראש הממשלה קם להתנגד לחוק, כדי שלא יחול עליו. מכיוון ששלטון החוק ודאי איננו בראש מעייניו, צבע האור, למשל, זה לא מה שמטריד אותו ברמזורים - אם הממשלה הנוכחית היתה מקפידה לשמור על התחייבויותיה ועל הצהרותיה ועל שבועותיה, כנראה היה צריך להחמיר בדינם של שרים בממשלה, למשל בדינו של ממלא-מקום ראש הממשלה אהוד אולמרט, שבניגוד לאלף שבועות והצהרות של ראש הממשלה, שירושלים לנצח, בירתנו הנצחית, מאוחדת לנצח, תמיד תישאר, לנצח, בירתו המאוחדת לנצח של העם היהודי, קם השר אולמרט ומודיע לנו שירושלים תחולק, ואם היא לא תחולק עכשיו, היא תחולק בעוד שבועיים. לו היה ראש הממשלה באמת פועל לפי הצעת החוק שחבר הכנסת סלומינסקי הציע לנו, כנראה הוא היה נשאר בכלל בלי ממשלה. לכן, מזל שאין פה כמעט אף נציג של הקואליציה, למעט המציע, וההצעה הזאת תעבור בקולות האופוזיציה. תודה.
תודה רבה. אדוני היושב-ראש, אדוני השר, חברי חברי הכנסת, לפני ימים מספר פרסם עיתון כווייתי ריאיון עם פארוק א-שרע, שר החוץ הסורי - דברים דומים אמר גם נשיא סוריה בשאר אסד ל"אל-ג'זירה" שבוע קודם לכן. סוריה, כך כתוב, מעוניינת בחידוש המשא-ומתן עם ישראל מהמקום שבו הופסק, ויהיו חילופי שגרירים וגבולות פתוחים ומשק כנפי יונים. וכדי להסביר למה הם מתכוונים, הסורים, מייד הם הורו ל"חיזבאללה" לפתוח באש בהר-דב, לנסות לחטוף ולרצוח חיילים, ולארגוני טרור אחרים, העובדים על-פי פקודותיהם, הורו לירות על ספינות חיל הים. אין חולק על כך שהלחץ שבו נתונה סוריה לאחר אישור חוק האחריות הסורית בקונגרס האמריקני והאיום בסנקציות, ואולי גם בתקיפה צבאית, הם הם המאיצים את סוריה לעטות מסווה של רודפת שלום בעצם השעה שהיא מעבירה נשק אירני ל"חיזבאללה" ול"חמאס" וממשיכה לממן את הטרור. אבל, היה עוד משהו שגרם ל"נשר הסורי", שהוא כמו כל הנשרים המוכרים לי, אוכל נבלות, להתחיל לחוג סביבנו: נדמה להם שהם מריחים פגר. הם רוצים את חלקם בנבלתו. כמו בשכונה, כשנפוצה השמועה על אחת הבנות, יצאה בכל רחבי המזרח התיכון השמועה שישראל "נותנת". ואפילו ערפאת בירך על תוכנית ההינתקות ואמר: אם נותנים לך – תיקח, ואם צריך ללחוץ קצת, כמו לפני הבריחה מלבנון, או תוכנית הכניעה על הטרור בעזה, יעשו כן. כמה זה כבר עולה להם? מה זה קצת טרור מול הסיכוי המסתמן לקבל את רמת-הגולן במתנה? תחרות מטורפת נפתחה כאן. מי מחלק יותר. אם אריאל שרון נותן חינם את כל חבל-עזה ואת השומרון, ו-13 חסרי חוליות מצטרפים אליו ואומרים: אמן, כן, אנחנו רוצים, מייד מזדרז גם ממלא-מקומו של ראש הממשלה - מישהו גם הדגים לפני כמה חודשים, כי הוא מוכן לשכב על הגדר עבורו ולבשר את ויתוריו הבאים, כדי להכין את דעת הקהל בליכוד ולהציג את שרון כאיש מרכז - מייד מזדרז אולמרט לחלק את ירושלים ולבתר אותה. כן, אנחנו כבר יודעים, דברים שרואים מכאן לא רואים משם. מי שנשבע לשלמותה של ירושלים מכס ראש העיר, מוותר על מחציתה מכס ממלא-המקום. אלוהים יעזור לנו כשיסתבר מה לא הצליח לראות מהכיסא הנוכחי שלו, ואם יגשים את חלומו היחיד שהוא נאמן לו באמת ויעבור לכס ראש הממשלה, מי יודע מה יצליח לראות משם? בינאום ירושלים? גבולות 1967 עם תיקוני גבול קטנים כדי להעביר לערבים רצף טריטוריאלי בין עזה לחברון? חזרה לגבולות החלוקה? למה אנחנו צריכים לשלם בכל פעם על בעיות הראייה של אלה שמשוכנעים שכשהם מגיעים לשלטון, הם צריכים להפוך את עורם? להיות יותר עכשיו מ"שלום עכשיו"? להיות יותר פרו-ערבים מ"גוש שלום"? פעם, חברי הכנסת, ניתן היה לבחור מנהיג על-פי משנתו הפוליטית, על-פי המצע שעליו ביכר להשתרע. נכנסת למיטה עם מאיר וילנר ומדינה פלסטינית בלילה – קמת אתם בבוקר. היום, אם מישהו נכנס למיטה עם שרון בערב, הוא מתעורר עם פרס בבוקר. ואם תבחרו להיכנס עם אולמרט למיטה, אתם עלולים למצוא למחרת את מיטתכם בין שתי גדות הירקון והקישון, ואולי גם את אחמד טיבי כשותף במיטה דו-לאומית. ואם תתעקשו להירדם בשמירה עוד לילה אחד נוסף, אתם עלולים להתעורר למחרת כשמיטתכם היא הרפסודה שלכם בין גלי הים התיכון. כי, כידוע, רק חמור לא משנה את דעתו, כפי שאמר משה דיין, שהוא המודל לחיקוי של כל המנהיגים בעיני עצמם הללו; משה דיין, שהפך את האמבה לחיית המחמד הלאומית שלנו - חסרת צורה, חסרת חוליות, משתנה כל הזמן. בישראל, חברי הכנסת, לא יקימו אף פעם מוזיאון שעווה אמיתי, משום שאפילו השעווה היא חומר מוצק מדי כדי לפסל בו את הפנתיאון הלאומי שלנו בדור הזה. זה יהיה מוזיאון הפלסטלינה. יש שיר אחד, שכתב אורי צבי גרינברג, גדול משוררי ישראל וחבר הכנסת הראשונה במחזור שיריו "עליונים למטה". נכתב לפני כ-60 שנה, והרי זה מצבנו היום, עליונים למטה: "חלמתי חלום, ובחלום: אריות/ ירדו מבמות הרים נגוהים/ רעבים לענבי באושים/ בעקבות/ שועלים מאדמים/ והירח מביט בהזדנבותם/ אחרי שועלים - - / והלכתי אחריהם וקראתי בקול/ אריות, אריות!/ והם לא הבינו לשון אריות עוד/ אז בכיתי מאוד, עד הבעט בחלום/ כדור אש, ויהי יום". הבעיה העומדת בפני עם ישראל היום היא, איך מתגברים על אריה שחדל להיות אריה, וכדי לא להיות חמור, הוא הופך להיות יצור חסר חוליות. איך מתמודדים עם הניאו-דרוויניזם הזה, שעובד ברוורס? חברי הכנסת, ממשלת ישראל היום היא ממשלת מיעוט, והתוכנית המרכזית שלה היא תוכנית מרמה, שכל תכליתה לאפשר לראש הממשלה לטהר את חבל-עזה מיהודים, להפוך את צפון השומרון ל"יודנריין", ובהמשך - הכול, וכפי שלימדנו אולמרט - גם בירושלים לא יעצרו. חברי הכנסת, שותפות לדבר עבירה היא דבק טוב, אבל לפרקי זמן קצרים בלבד. בהתחלה נדמה שהשקרים ההדדיים מאזנים זה את זה, מבטלים זה את זה. "הינתקות ועקירת יישובים, שאין בה כל עקירת יישובים", היא ממש כמו הפרטה שאין בה ביטול מונופול, אם שר האוצר, שתרם לשקר ההדדי הזה, צריך דוגמה קרובה ללבו. ממש כמו הכרזה על מלחמת חורמה בטרור, שאין בה כדי הפסקת הזרמה מסיבית של למעלה מ-200 מיליון שקל כל חודש לרשות הטרור ולארכי-רוצח העומד בראשה. כזאת היא ממשלת ישראל היום. ולכן אין להתפלא על כך שכל אויבי ישראל מחוץ ומבית - וכאן אני חוזר לעניין האויב הסורי, הממשיך לבשר שלום כשהוא עושה בנו מלחמה - מבינים, כי ראש הממשלה נותן דוגמה אישית, הוא המוכיח את תיאוריית קורי העכביש של נסראללה: נכנע לטרור, מבקש להתנתק מארץ-ישראל, וממלא-מקומו נכנע לדמוגרפיה ומוותר על חצי ירושלים, וכולם, וכולם מבינים רק כוח. ולכן, הסורים מבטיחים גבולות פתוחים ושגרירים, ושולחים את רוצחי ה"חיזבאללה" להכות בנו. כשיש רוב של חסרי חוליות בממשלה, אין להתפלא שאויבינו סבורים שאיננו אלא קורי עכביש. תודה רבה.
אם זה מקטין את מספר התאונות, מה אכפת לך?
אדוני היושב-ראש, חברי חברי הכנסת, התקשורת סוערת בימים האחרונים בענייני מודיעין: מידע  מול הערכה, הכה עמוס את עמוס. האם ערפאת באמת לא התכוון, ולכן בהכרח גם לא מתכוון היום להילחם עד חורמה בישראל? ואם נציע לו את גבולות 1967 וירושלים ערבית וזכות שיבה לפליטים - כלומר, אם נסכים להתאבד - אולי הוא יתעקש לא להרוג אותנו במו ידיו? השמאל הישראלי, שהוכה מכה נמרצת עם התרסקות אוסלו, זכה להחייאה מאריאל שרון, שאימץ את הססמאות ואת האסטרטגיה של "שלום עכשיו". אבל עדיין יש הבדל אחד ביניהם: השמאל הישראלי עדיין טוען שיש לו פרטנר, וכדי לשכנע אותנו שזה המצב הוא גייס את עמוס מלכא, שיבוא ויטען שאמ"ן מעולם לא העריך נכונה שפני ערפאת למלחמה. עמוס מלכא, שעומד על זכותו של אמ"ן לטעות גם בעבר, לא רק בעתיד, הוא משב רוח מעניין. אצלנו בדרך כלל כולם צודקים תמיד, גם קדימה, גם אחורה.
איך זה מעיד על זה? אולי זה להיפך.
אדוני היושב-ראש, אדוני השר, חברי חברי הכנסת, הנושא שהצענו לדון בו במליאה לפני תשעה חודשים היה הבנות ז'נבה, ואף שעבר זמן רב עדיין יש טעם לדון בו, משום שמהרבה בחינות, אף שהאירוע - אירוע הסכמי ז'נבה, שהיה לכאורה רק אירוע של מלים ריקות אך מתוקשרות היטב, למרות היותו אירוע תקשורתי, לכאורה, בלא מעשה ממש מאחוריו, השתמש בו ראש הממשלה כשוט מאיים: "אם לא תקבלו את תוכניתי המדינית לעקירת יישובים ולנסיגה חד-צדדית מחבל-עזה ומהשומרון, יתרחש עליכם אסון ז'נבה", אמר ראש הממשלה. וזכרתי מה אמר הנביא עמוס בעניין הזה, ודברי הנביא עמוס יפים לענייננו: "כאשר ינוס איש מפני הארי ופגעו הדב ובא הבית וסמך ידו על הקיר ונשכו הנחש". מי שמפחד להתמודד עם אויבים מבית ומחוץ, ונמלט מפני הערבים ומפני עושי דברם - וחושש מתוכנית - מביא עלינו אסון בפועל, מביא עלינו צרה גדולה יותר. מי שחשש מז'נבה הביא עלינו את מפת הדרכים, וכשזו לא התרחשה, כיוון שאין סיכוי שהערבים יילחמו בטרור עבורנו, הביא עלינו את ההינתקות, את עקירת ההתיישבות, את הקרע בעם, את השמטת הבסיס הציוני, המוסרי, המשפטי, לישיבתנו בארץ. הבנות ז'נבה כוללות עקירת יישובים וחלוקת ירושלים ובינאום הסכסוך ומדינה פלסטינית וגם קליטת פליטים ערבים בגבולות "הקו הירוק". אבל יש בהן התניה חשובה אחת, שאין בתוכנית העיוועים של שרון: יש בהן הסכם; יש למי לבוא בטענות אם הצד השני איננו ממלא את חלקו, ואז אפשר לעצור את האסון. אבל כיוון ששרון הפעם באמת מתכוון, באמת ובתמים, להחריב את ההתיישבות היהודית בחבל-עזה ובצפון-השומרון, ולהפוך חבלי ארץ-ישראל ל"יודנריין" בהחלטת ממשלת ישראל, הוא לא מחפש הסכם שהפרתו תאפשר לנו למנוע את החורבן. אין שום הסכם. יש ויתור חד-צדדי על שטח, יש עקירה חד-צדדית, יש כניעה, אבל לא יכולה להיות לנו שום תביעה או טענה לערבים, כי הם לא צד לעניין. הם לא הבטיחו לנו כלום תמורת ההתאבדות הזאת. לכן, חשוב היה גם היום לדון בז'נבה. חשוב היה ללבן את הסכנות, האיומים הקיומיים שטמונים בהסכם הזה, כדי שנבין היום שאריאל שרון, בראש ממשלת מיעוט - מאכילים אותנו דייסת פיגולים בהינתקות הזאת, שהיא בבחינת המנה הראשונה של ז'נבה, אבל בלי שותפים לסעודה, כדי שלא נצטרך לחלוק את התועבה עם איש; שרק אנחנו נאכל את הפיגול ושלא יהיו לנו טענות לשום טבח זר. הכול שלנו. ועוד יתרון אחד היה לז'נבה על פני תוכנית ההינתקות: לז'נבה היה אריאל שרון שירמוס אותה. לתוכנית ההינתקות יש אריאל שרון לרמוס אותנו.
אדוני היושב-ראש, חברי חברי הכנסת, הצעת החוק של חבר הכנסת סלומינסקי ראויה וראוי לתמוך בה, אבל הצעת חוק זו, ככל שהיא ראויה, אינה מצליחה כמובן ואינה מתיימרת כמובן להסיר עננה כבדה הרובצת, מהיום, על מערכת המשפט ואכיפת החוק בישראל. היום קובע היועץ המשפטי לממשלה, שמונה אך לפני חודשים מספר על-ידי שרון ולפיד - היום קובע מזוז, כי אין מקום להעמיד לדין את שרון בהעדר תשתית ראייתית מספיקה. ראוי היה כי במערכת הצדק שלנו לא יוטל אפילו צל צלו של חשד, אבק, מראית עין של ניגוד עניינים, בין חובתו של היועץ המשפטי לממשלה לטוהר מידות בשירות הציבורי ובין המחויבות, ואפילו המחויבות הרגשית, שיכולה להיות לו כלפי מי שמינה אותו. אני חושש, חברי הכנסת, שבהעדר מבחן של משפט גלוי ודיני ראיות, בהעדר משפט כזה, כשיש לנו נותן שוחד שהוגש נגדו כתב-אישום אבל אין לנו מקבל שוחד, כשהחשדות הכבדים שהוטלו בראש הממשלה נגנזים פה-אחד בלא משפט, הפרשה עלולה להמשיך ולהטיל צל כבד על המשטר בישראל, דווקא משום שלמרות המלצת ארבל וטיוטת כתב האישום שהגישה, מחליט מי שמונה זה עתה על-ידי שרון ולפיד לסגור את התיק. כרופא מנתח אני יודע רק זאת: כשיש פצע מזוהם, צריך לנקות אותו, לנקז אותו, להשאיר אותו פתוח לטיפול ולריפוי. כשסוגרים פצע מזוהם, הוא עלול להפוך למורסה. ומורסה כזאת, עד שלא מנקזים אותה, מסכנת חיים. ובהקשר שלנו – את חיי שלטון החוק וטוהר המידות של המשטר בישראל. בהזדמנות זו, כשמסתבר שהכול כשר וישר ואין אפילו אבק חשד של מתן שוחד, אני מבקש להודיע הודעה אישית: גם לי יש בן שמוכן לחפש באינטרנט תמורת כמה מיליונים, אבל אין בהודעה זו משום איזו התחייבות לקבל את ההצעה הגבוהה ביותר או כל הצעה אחרת. אבל משום-מה נדמה לי שאף אחד לא יציע לי הצעה כזאת.
אדוני היושב-ראש, חברי חברי הכנסת, הרבה מחלות טעונות ריפוי במערכת הבריאות בישראל, ואני מבקש היום לדבר רק על מקצתן. אחת מהן היא הממשק שבין רפואה פרטית לרפואה הציבורית. המדיניות הרשמית של מערכת הבריאות אוסרת רפואה פרטית בבתי-החולים הציבוריים. התוצאה הבלתי-נמנעת, לצערנו, היא תופעות של רפואה שחורה בבתי-החולים, או מה שהוא מהרבה בחינות הצד השני של אותה מטבע - היעדרות של רופאים בכירים רבים מבתי-החולים כבר בשעות אחר-הצהריים המוקדמות, כאשר הם עוברים למרפאות הפרטיות שלהם. המערכת בדרך כלל עוצמת עיניים, ופוקחת אותן רק כאשר מת חולה לאחר הניתוח, כשהמנתח הבכיר יצא מחדר הניתוח לפני תום הניתוח ועבר לנתח מישהו אחר בבית-חולים אחר. יש דגם אחד שאני מכיר שיכול לפתור את הסוגיה הזאת, דגם שאני מכיר אותו מידע אישי, גם מבית-החולים שבו עשיתי התמחות, "שערי צדק" בירושלים, וגם מבית-החולים שבו עבדתי עד לאחרונה, "הדסה". הדגם הזה מאפשר מיסוד ועיגון של הרפואה הפרטית בתוך השירות הציבורי, כחלק ממנו, וכמעט כולם מרוצים מהדגם הזה. המערכת רווחית יותר, גם הרופאים הבכירים נמצאים בבית-החולים 12 שעות ביום, ולפעמים אף יותר, והדבר הזה הוא לרווחת כל החולים, פרטיים כציבוריים. הזמינות שלהם גבוהה גם, חלילה, במקרי אסון. חדרי הניתוח מופעלים במשמרת שנייה גם לניתוחים פרטיים, ובניגוד לחדרי ניתוח רבים במערכת הבריאות הציבורית, שעומדים שוממים בשעות הערב, הם פועלים שעות רבות יותר, ומשלמים את התקורות שלהם. יש פתרון אחד פשוט לחוליים רבים של מערכת הבריאות בישראל, אבל האוצר, מסיבות ברורות, איננו רוצה בו. הפתרון הזה הוא החזרת המס המקביל, הצבוע בריאות, לתקציב הבריאות, המס שנלקח מתקציב ביטוח הבריאות הממלכתי ולא הוחזר לו מעולם, והוא אחראי לחלק גדול מגירעונות המערכת הזאת. אבל, חברי הכנסת, קל לדרוש עוד תקציבים למערכת הבריאות, ויש גם תחומים רבים שבהם ראוי לעשות כן כדי לשפר שירותים לקויים ביותר במערכת הזאת. יש הכרח בעדכון סל התרופות בטכנולוגיות ובמכשור ובתרופות חדשות מדי שנה, בזכות, בחוק קבוע וחסין חוקי הסדרים למיניהם, ולא בחסדי פקידי האוצר. יש צורך בתקצוב ראוי של מערך בריאות הנפש, שימנע את השקר המוסכם הזה, שהוא ריק מכל תוכן מעשי, של "החזרת חולי הנפש לטיפול בקהילה". הקהילה אינה מוגנת במקרים האלה, החולה איננו מטופל, וסופו לפגוע בעצמו או בסובבים אותו. יש במערכת הבריאות בישראל גם כפילויות רבות בין קופות-החולים לבתי-החולים, ורק חשש המערכת כולה מהתמודדות עם גופים גדולים כאלה מונע את היכולת לרכז משאבים ומאמצים ולחסוך מיליארדים רבים שחסרים למערכת. יש צורך ואפשר ליצור אמנה חדשה בין האוצר, משרד הבריאות וקופות-החולים וההסתדרויות הרפואיות למיניהן - של הרופאים, האחיות ואחרות - כדי לקבוע כללי התנהגות חדשים למערכת. הדברים חשובים ודחופים. תודה רבה.
גברתי היושבת-ראש, אדוני ראש הממשלה, חברי חברי הכנסת, לפני עשר שנים נחתמו הסכמי אוסלו. בתוך אופוריית השלום והתקוות ל"מזרח תיכון חדש" היתה מונחת הנחת יסוד, שלפיה הערבים נטשו את דרך המלחמה ואת דרך הטרור. היתה תקוה שהשלום הוא האסטרטגיה שלהם, שכל סכסוך ייושב מעתה ואילך במשא-ומתן. הסכמי פריס, ב-1995, היו הנגזרת הכלכלית מההסכמים המדיניים. אחד מהם עסק בהעברת כספים לרשות הפלסטינית. כך, למשל, נקבע כי ישראל תגבה את המכס והמע"מ עבור הרשות ותעביר להם מדי חודש את המגיע להם. כשפרצה המלחמה הנוכחית, באוקטובר 2000, החליטה מדינת ישראל להקפיא את העברות הכספים. ישראל יודעת, והוכיחה זאת קבל עם ועדה, כי הרשות הפלסטינית וערפאת בראשה יוזמים, מתכננים ומממנים פעולות טרור נגד ישראל; מממנים תמיכות למשפחות מחבלים רוצחים שנמצאים בכלא או בבתי-הקברות. מסמכי המוקטעה ופרשת "קארין A" היו הוכחה לכל העולם כי הרשות היא ארגון טרור ענק. עם זאת,  ועקב לחץ אמריקני שבא בגלל המצב ההומניטרי הקשה ביהודה, שומרון וחבל-עזה, חידשה ישראל את העברת הכספים השוטפת וגם העבירה בערך מיליארד שקלים חדשים שהוקפאו עד אותו יום. מדוע? האירופים, שהעבירו עד שנת 2002 10 מיליוני יורו מדי חודש, הפסיקו, בעקבות הפרסומים, את העברות הכספים שלהם לרשות. הם לא רצו להיות מדינות תומכות טרור. בעקבות רצח שלושה מאבטחים אמריקנים ברצועת-עזה, השעתה ארצות-הברית את כל העברות הכספים לרשות. רק ישראל ממשיכה להעביר כסף מזומן לארגון הטרור הגדול בעולם. אנחנו נשענים על הטענה כי אנחנו חתומים על הסכמי פריס. אבל, הפלסטינים הפירו כל חוזה שנחתם אתם, כל הסכם. עם זאת, אנחנו  מתעקשים למלא את חלקנו שלנו, גם כשהצד השני הכריז עלינו מלחמת רצח. כדי לשכנע את ישראל שהיא יכולה להעביר כסף, וכחלק ממנגנון הרפורמות שהובטח ברשות ערב הסכמי מפת הדרכים, הוצגה על-ידי האמריקנים והערבים תוכנית שבמרכזה עקרון השקיפות. נקבעו רואי-החשבון דלויט וטוש כגופי בקרה. הם ממומנים על-ידי ארגון הומניטרי אמריקני, אבל הם לא מעבירים דוחות כספיים לישראל או לממשלת ארצות-הברית. ישראל מסתמכת בעיקר על כך שהממונה על האוצר ברשות הפלסטינית, סלאם פיאד, הוא איש אמין, והוא פועל לשקיפות של העברות הכספים לרשות. הוא משתדל שמקבלי המשכורות, 130,000 במספר, יקבלו את כספם דרך בנק, ולא בחבילות שטרות שמקבלים ראשי ארגוני הטרור המכונים "מנגנונים" לחלוקה בין אנשיהם, כראות עיניהם. מיהו פיאד הזה, שבוש ופאואל הם ה"שפוטים" שלו, ובלחצם קיבלה אותו ישראל כערובה מוחלטת לכך שהכסף שהיא מעבירה לרשות לא מממן טרור? פיאד היה עובד הבנק העולמי, שם רכש אמינות מסוימת כשנפגש עם בוש ונוצרה כימיה ביניהם, כי שניהם "מדברים טקסאנית". מאחורי הכימיה ביניהם, גם בגלל מה שמדווחת התקשורת - כמה סימני ידיים מצחיקים שהחליפו בוגרי אותה אוניברסיטה בארצות-הברית ביניהם - מאחורי הכימיה הזאת יכולה היום ממשלת ישראל לתרץ את התעקשותה להיות הממשלה האחרונה בעולם המערבי שמעבירה כסף לרשות. גם אחרי  1,000 הרוגים, גם אחרי שידוע שמקבלי המשכורות של הרשות, כמו השוטר שביצע את הרצח ההמוני בקו 19 בירושלים, הם הם המחבלים הרוצחים, אנחנו עדיין ממשיכים לממן בפועל את מעשי הרצח נגדנו. גם אלה שהסתמכו על "השקיפות" ו"האמינות" של פיאד יודעים היום היטב, שמעמדו ברשות נחלש מאוד, שהוא איננו מצליח למנוע העברת כסף לטרור, שערפאת שולט היום ב-100% במנגנוני הביטחון שלו, שרק 40% מכלל מקבלי המשכורות ברשות מקבלים כסף דרך בנק, וכל השאר, 60%, מקבלים כסף מזומן. אדוני ראש הממשלה, אתה היודע כי חלק משמעותי מהכסף שאנחנו מעבירים מדי חודש לפיאד, מגיע בסופו של דבר לטרור נגדנו. 57,000 אנשי ביטחון פלסטינים מקבלים משכורת מדי חודש דרך הרשות, ורובם המכריע - לא דרך בנקים. ראשי מערכת הביטחון של ישראל יודעים היום ואומרים בגלוי: אם נסמן שטר כסף שאנחנו מעבירים היום לרשות - נוכל לעקוב אחריו עד שיגיע לאיש "תנזים" בג'נין. תקציב הרשות הוא כמיליארד דולר בשנה. מקורות התקציב שלהם הם: 27% ממסים, 28% מתרומות ו-45% מישראל. 440 מיליון דולר בשנה באים ממדינת ישראל, גם אחרי 1,000 הרוגים. ארצות-הברית הקפיאה את כל חשבונות הבנק של אירן אחרי המצור על השגרירות האמריקנית בטהרן. הם הקפיאו מיליארדים עד עצם היום הזה. הם לא אמרו: זה לא כסף אירני. זה כסף אירני. הם רק לא מעבירים להם את הכסף, משום שאירן תקפה את ארצות-הברית. ואצלנו – 1,000 הרוגים, ועדיין אנחנו מעבירים להם כסף מזומן מדי חודש בחודשו. האמריקנים הפסיקו להעביר לפלסטינים כסף אחרי רצח שלושה מאבטחים אמריקנים ברצועת-עזה, ואצלנו, גם אחרי 1,000 הרוגים כל חודש מעבירים עוד 200 מיליון שקלים. 10% מתקציב הרשות, כ-100 מיליון דולר, הם תקציב לשכת ערפאת. בלי שום פיקוח. בלי פיאד ובלי שום מנגנון פיקוח אחר. יש לערפאת 310 עובדים בלשכתו, אבל אפילו הם, כל ה-310 האלה, לא עולים לערפאת יותר מ-5% מתקציב לשכתו השנתי. השאר: טרור וטרור ותמיכה בשהידים ועוד טרור. שלא תטעו: תקציב ה"פתח", אותם מנגנוני "תנזים" שהם היום המובילים בכל הפיגועים נגדנו, זה תקציב נפרד, וזה לא בא מלשכת ערפאת. גם זה עוד נתח משמעותי מהכסף שאנחנו מעבירים לרשות מדי חודש. אין בעולם - ואני אומר זאת באחריות מלאה - לא היום ולא בעבר, תקדים למדינה שמעבירה כסף לאויביה בתוך המלחמה. הנימוק הוא אולי תמוה יותר מעצם ההעברה. אנחנו אומרים: ישראל התחייבה; הסכמי פריס; ראש הממשלה התחייב לנשיא בוש. כל שאר ההסכמים עם הרשות התפוצצו לנו בפנים, ועדיין אנחנו מעבירים להם כסף. למה להעביר להם כסף מזומן, שבו הם קונים אלפי כלי נשק ומייצרים טונות של חומרי נפץ? למה להעביר להם כסף מזומן, כאשר ברשות יש מחסור במזון, בתרופות, ואנחנו יכולים, על-פי הצעת החוק שאני מניח היום בפניכם, להעביר להם, במקום כסף מזומן לממן את הטרור נגדנו, לפתוח להם קווי אשראי בישראל? במקום להשמיד מאות טונות של ירקות ופירות שבעבר נמכרו לרשות, והיום אין להם כסף כי את כל הכסף הם משקיעים בטרור, למה לא לפתוח להם קווי אשראי למזון תוצרת ישראל, תרופות תוצרת ישראל, או להעביר את הדברים האלה בפועל לרשות במקום לתת להם ביד שטרות כסף כדי לשלם משכורות לאלה שרוצחים אותנו? חברי הכנסת, אני קורא לכם לתמוך בהצעת החוק הזאת. היא גם הומניטרית וגם הגיונית מאוד לעם הנמצא במלחמה עם ארגון רצח ענק כזה. תודה רבה.
תודה רבה, גברתי. כמה מהתשובות של השר עזרא היו תמוהות. אני מסכים שצריך להתמקד במלחמה בטרור, בוודאי אף אחד לא חושב שאני פוסל את האפשרות הזאת. אבל עדיין יש כאן מנגנון של שפיכת שמן על המדורה מצד אחד, ולנסות לכבות אותה בטנקים מצד שני. אנחנו נותנים להם כסף שבעזרתו הם קונים נשק ומייצרים "קסאמים". אי-אפשר לשלול את העובדה הזאת. יש להם בעיות רווחה קשות, אמר השר עזרא. זה נכון, ולכן במקום שנעביר להם כסף, שראשי המנגנונים במקום לקנות בו מזון ותרופות לאנשים בעזה משלמים לרוצחים ולמשפחות רוצחים, אנחנו מציעים פה צעד הומניטרי לחלוטין להבטיח שלאנשים יהיו מזון ותרופות. ביחס לצעדים שהזכרת, שישראל נוקטת - ואני מברך עליהם - כדי למנוע מימון טרור, ישראל משגרת חיילים לבנקים ברמאללה כדי להחרים כסף מארגוני צדקה "חמאסיים", וביד השנייה אנחנו שולחים כסף לאותו בנק כדי למלא את הכספות, שמהן אנחנו שולחים חיילים לקחת את הכסף חזרה. זה נשמע לי ממש לא ברור.
אדוני היושב-ראש, אדוני ראש הממשלה, רבותי וגבירותי השרים, חברי הכנסת, אין לנו אמון בממשלת המיעוט שלך, אדוני ראש הממשלה, והסיבה היחידה לכך שלא הצבענו נגד הממשלה בהצעת האי-אמון בנושא הגדר, אלא נמנענו מהצבעה, היתה העובדה שהקמת הגדר הזאת באזור אריאל היתה עילה לרשימות השמאל ולרשימות ערביות לנגח את הממשלה על שהיא מנסה להגן על יהודים. לאמיתו של דבר, מתוך הזיגזג הפראי שניהלה הממשלה בין התנגדות לגדר לבין תמיכה בה, ראוי היה כי נביע אי-אמון בממשלה גם בעניין זה. אבל לדברים החשובים באמת: באמת אין לנו אמון בממשלה שקיבלה במיעוט, במעשה אנטי-חוקתי, אנטי-דמוקרטי, תוכנית שהיא תוכנית עקירה והתנתקות של יהודים מחבלי ארץ. זוהי תוכנית ההתנתקות החד-צדדית שלך, אדוני ראש הממשלה, שהופכת שטחי ארץ-ישראל ל"יודנריין". עד סוף 2005, אומרת תוכנית ההתנתקות הזאת, לא יהיו יהודים בחבל-עזה ובצפון-השומרון. יש הסבורים כי פרק זמן ארוך זה – אדוני ראש הממשלה, לא לרבים מאתנו ברור למה אתה צריך עד סוף שנת 2005 כדי להיערך לנסיגה ולעקירת יהודים. אחד התירוצים המקובלים המושמעים לעניין הזה הוא, שדרושה היערכות ודרושה גם חקיקה מיוחדת כדי לסגת ולעקור יהודים מבתיהם. בכל זאת, מדובר לכאורה בפגיעה בחוקי-יסוד - בזכות הקניין, בחוק-יסוד: כבוד האדם וחירותו. מסתבר שלא צריך חוקים חדשים, אדוני ראש הממשלה. יש תשתית חוקית ישנה וטובה שיכולה לאפשר לך כבר היום לעקור את היהודים מבתיהם בחבל-קטיף ובצפון-השומרון ולמנוע את מגוריהם שם. יש שני חוקים רלוונטיים לעניין זה. האחד הוא חוק הקרקעות, שמגדיר שלושה אזורים בארץ-ישראל: אזור A, שהוא 65% משטח ארץ-ישראל, אזור B, שהוא 30% משטח ארץ-ישראל, ואזור C, שהוא 5% משטח ארץ-ישראל. באזור C מותר ליהודים לקנות כמה קרקעות שהם רוצים, באזור B – רק באישור הנציב העליון, ובאזור A מותר רק לערבים לקנות קרקעות. החוק הזה נחקק ב-28 בפברואר 1940, והוא הגיבוי החוקי ל"ספר הלבן" של 1939, של ממשלת בריטניה. די לשנות את התאריכים ואת האזורים, והחוק הזה מוכן כתשתית לפעולות העקירה ולאיסור ההתיישבות של יהודים בארץ-ישראל. אבל בכל זאת, הלוא עדיין אין תשתית חוקית לאיסור ישיבת יהודים, לא רק קניית קרקעות. אין תשתית חוקית מתאימה האוסרת ישיבת יהודים בחבל ארץ מסוים. אז כדי להניח את דעתכם, יש גם תשתית חוקית כזאת. בתחילת המאה ה-17 חוקקו הצארים הרוסים חוקים האוסרים ישיבת יהודים באזורים מסוימים. ב-1804 חוקק הצאר אלכסנדר הראשון סדרה שלמה של חוקים שתוחמת את תחום המושב. ב-1834 הוסיף ניקולאי הראשון נדבך נוסף של חקיקה לעניין הזה, אסר ישיבת יהודים בכפרים וגירש יהודים מהכפרים שמחוץ לאזור המושב. אז תנוח דעתכם, אין צורך בפרק זמן של 18 חודשים – עד סוף השנה הבאה – לפעולות חקיקה. התשתית החוקית של "הספר הלבן" ושל חוקי תחום המושב קיימת כבר היום. הממשלה יכולה לאמץ את החוקים האלה, להעביר אותם בפעילות מהירה בכנסת בחקיקה כלשהי, ונחיה שוב במדינת המנדט. תודה רבה.
הצעת סיכום הדיון המשולב על נתוני ההסתדרות הרפואית, מטעם סיעות העבודה-מימד, האיחוד הלאומי, חד"ש-תע"ל, יחד ועם אחד: הכנסת רואה בדאגה את הקיצוץ בתקציבי שירותי הבריאות בכלל וסל הבריאות בפרט. הכנסת קוראת לממשלה לפעול כמתחייב מהצורך בעדכון קבוע של סל הבריאות, שייתן מענה על הצרכים של ציבור הנזקקים לשירותי סל הבריאות. הכנסת קוראת לשר הבריאות, לשר האוצר, לקופות-החולים ולהסתדרויות המקצועיות לשתף פעולה בביטול כפילויות ובגיוס משאבים נוספים הדרושים למערכת.
אדוני היושב-ראש, אדוני השר, חברי חברי הכנסת, הצעת החוק על פניה נראית ראויה ונכונה, אבל מיותרת, כי לא עושה רושם שהממשלה ממש משתמשת בכל חוקי התכנון והבנייה שיש לה. בדרך כלל היא משתדלת לעקוף אותם, לא לאכוף אותם. אנחנו יודעים שהשבוע יש כוונה של הממשלה להרוס מאחז שנקרא גבעת-הרא"ה.
זה נכון, אבל יש חוקי תכנון ובנייה ויש בנייה בלתי חוקית, והממשלה יכלה לעשות שימוש בחוקי הבנייה הבלתי-חוקית ולהחיל אותם על יהודה ושומרון. היא בחרה להחיל בעניין הזה צו מדיני ולהימנע משימוש בחוקיה שלה, שיכלו לתת לאזרחים למצות את זכויותיהם. היא העדיפה להימנע מכך. דיברת על האפשרות למהר ולהרוס לפני שיש מגורים קיימים, אבל יש עשרות אלפי מבנים בלתי חוקיים לא בתחומי יהודה ושומרון, אלא בתחומי מזרח-ירושלים, בגליל ובנגב, שהממשלה נמנעת מאכיפת החוק ומביצועו לגביהם. זה נכון שהדברים שאתם רוצים להוסיף על החוק הם ראויים, אבל אני מזמין את הממשלה קודם כול לעשות שימוש בחוקיה שלה, שהיא יכולה לעשות בהם שימוש נכון וראוי ולאכוף אותם ולבצע אותם, ורק אחר כך להוסיף נדבך על נדבך. תודה רבה.
אדוני היושב-ראש, חברי הכנסת, אוניברסיטת חיפה ערכה סקר שעולה ממנו כי 64% מהיהודים בישראל הם בעד טרנספר, 55% סבורים כי ערביי ישראל מסכנים את ביטחון המדינה, אבל 60% תומכים בנסיגה מהשטחים. יש לי רק הערה אחת בעניין הזה: מי שכמו ראש הממשלה וחלק משרי ממשלתו וחברי השמאל בישראל טוען שתוכנית ההינתקות מייצגת את רוב העם, צריך מאוד להיזהר שאחרים לא יבואו ובשם אותו רוב העם שמיוצג בסקר הזה ידרשו דברים אחרים.
אדוני היושב-ראש, אדוני השר, חברי חברי הכנסת, על מקרה הרשלנות בטיפול בפגייה ב"תל השומר" כבר נאמרו אלפי מלים. ממשיל המשלים הרומאי אמר כבר לפני אלפיים שנה: טעות היא אנושית. לעומתו אומרת הגמרא: טעות לעולם חוזר. הגמרא לא מתכוונת לכך שטעויות חוזרות על עצמן, כפי שאנחנו מבינים בטעות מהסגנון הזה ומצרפים את זה לכל דוח בנקאי, אלא הגמרא מתכוונת לומר, שמי שטעה חייב לחזור לתחילת העניין, לבטל את העסקה, להתחיל מבראשית, ממה שגרם לטעות או אפשר אותה. זה גם מה שאנחנו מחויבים בו היום, מתוך הכרת החולשה האנושית, מתוך ידיעה שטעויות אנוש הן אחת מסיבות המוות העיקריות במערכת הרפואה, לא מתוך זלזול, לא מתוך רשלנות, אלא מתוך סוג של הסחת דעת רגעית, שאיננה חסינת שגיאה. הרבה מאוד מאמצים, בעיקר מאמצים אינסטרומנטליים, מוקדשים למניעת טעויות אנוש כאלה. אנחנו מתאמצים מאוד שצבע הצינור שמוביל חמצן יהיה שונה מצבע הצינור שמוביל גז הרדמה אחר, אבל שינוי הצבע הזה הוא רק התחלת התהליך. הצעד השני היה הצעד שחיבר מכונות הנשמה באורח כזה שלא יהיה אפשר לחבר את צינור החמצן לשום פתח אחר במכשיר ההנשמה. שוב, צעד אינסטרומנטלי שבא  להקטין את אפשרות הטעות. אגב, אותו צעד יכול היה להינקט גם במקרה הפגייה. הלכו רק חצי צעד, שינו את צבע הצנרת, אבל לא שינו את צורת המחבר, כך שלא יהיה אפשר לחבר את צינור ההזנה לצינור העירוי. זה צעד שיצרני ציוד רפואי צריכים להיות מחויבים בו בתקינה של משרד הבריאות, כדי למנוע טעויות כאלה בהמשך, והעלות לא תהא מושתת על מערכת הבריאות אלא על יצרני הציוד הרפואי. עלות התוספת שולית, ובוודאי לא תייקר באופן משמעותי את הטיפול היקר הזה. אבל, כל סוגי הפעילויות האלה הם תחומים קלים יחסית, אינסטרומנטליים. ההשקעות בהם חשובות, הן חד-פעמיות, הן נושאות הרבה פירות, אבל הן אינן חזות הכול. נוהלי בטיחות קפדניים ועמידה בהם, תקינת כוח-אדם מלאה ולא מיותרת, הם תנאים להמשך טיפול תקין ביחידות טיפול נמרץ, בפגיות ובמערכת הרפואית בכלל. ברור לנו מאליו, ששתי אחיות אינן מסוגלות לבצע שמונה פעולות בעת ובעונה אחת, ומצד שני ברור לנו גם, שכשיש כוח-אדם עם בטלה סמויה או אבטלה סמויה, אחת סומכת על השנייה והרבה פעמים הפעולות הנחוצות אינן ננקטות. אבל, השינוי החשוב ביותר שצריך לעסוק בו בהקשר של טעויות אנוש הוא שינוי תרבותי, של תרבות דיווח. רק שינוי אמיתי בתרבות הדיווח של המערכת הרפואית יביא לאיתור תקלות הרבה לפני שנגרם אסון ויסייע להתמודד אתן בכל מישורי המניעה הנוהליים והאינסטרומנטליים שהוזכרו קודם. דיווחי "כמעט ונפגע", שהיום הם חלק מתרבות הדיווח של המערכת הצבאית, חשובים ביותר ויש לטפח אותם, לעודד אותם, לא לדכא אותם, לא להפחיד, לא להפוך כל "כמעט ונפגע" למשפט או לעילה לנקיטת צעדים אדמיניסטרטיביים כנגד העובד, אלא לקיים בעניין הזה את הרפואה המונעת, שגם היא, כמו בהרבה מאוד מישורים, הרפואה היעילה ביותר. תודה רבה.
אדוני סגן השר, תודה על התשובה. האירוע היה לפני 40 יום. אני מניח ש-40 יום הם זמן מספיק להבין איך הגדר והמערכת לא מנעו פיגוע. העובדה שהאיש לא היה חמוש ולא ניסה לפגע אומרת שכנראה הוא לא נורא מיהר, ולכן הנותנת היא שאם היה פה ניסיון פיגוע, הוא היה מצליח. מה אנחנו למדים מכך כדי שכל השקעות העתק, באמת מיליארדים רבים, וקונספציה ביטחונית שלמה לא יקרסו כמו הגדר בצפון?
אדוני היושב-ראש, הטיעונים המושמעים בימים אלה להצדקת תוכנית הנסיגה החד-צדדית הופכים להיות טיעונים מעולם הפיזיקה - הקטנת החיכוך. מי ששומע הבוקר, למשל, את ממלא-מקום ראש הממשלה, בכלל חושב שהוא בא להגן על המתיישבים – 7,500 בתוך מיליון, צריך להקטין את החיכוך, צריך לחסוך כוחות צבא גדולים וסכומי כסף אדירים שמושקעים כדי לשמור עליהם. בימים האלה של נפילת "קסאמים" על מערב הנגב הטיעון הזה נשמע קצת מנותק מהמציאות, אבל, כאמור, ראש הממשלה לא ייתן לניתוק פתיל חייו של פעוט לנתק את תוכנית ההינתקות שלו. אני מניח שאם הטיעונים האלה על חיסכון בכוח-אדם ובכסף נכונים, אנחנו צפויים בקרוב לשמוע את נציגי מערכת הביטחון באים ודורשים לקצץ לפחות שליש מכוח-האדם המוקצה היום להגנה על יישובי חבל-עזה וכן מהתקציב המוקדש לעניין. לכן צפוי חיסכון תקציבי ניכר. אני מציע שהחיסכון הזה יוקצה לבניית מקלטים, הרבה מקלטים.
אדוני היושב-ראש, אדוני השר, חברי הכנסת, אסור לנו להכניס את צה"ל לעין הסערה הזאת. אם יש ויכוחים בעם ישראל בשאלה כל כך חוצה-עם, אסור שהצבא יהיה מעורב בה. אסור לנו לאפשר באיזו צורה סרבנות מימין או משמאל בשאלות כאלה. בשבוע הבא תונח על שולחן הכנסת הצעת חוק שאומרת שהצבא איננו קשור בפינוי יישובים, ואם צריך לפנות, ואם השר עזרא סבור שמוכרחים לפנות, שיקימו יחידות משטרה שיעסקו בפינוי. צה"ל לא יהיה מעורב בדבר הזה. אני מציע להסיר את ההצעה מסדר-היום.
אדוני היושב-ראש, חברי חברי הכנסת, זאת הצעה דחופה מלפני שלושה שבועות בערך. לפני כשלושה שבועות שמענו על כוונתו של ממלא-מקום ראש הממשלה לסגור את אזור התעשייה ארז. בינתיים, בשקט, אזור התעשייה הזה שב ופועל, כי הצבא לא קיבל הוראה מאולמרט, עדיין לא מקבל הוראות מאולמרט. מה שהוקם בתוך ענן סמי ההזיה של אוסלו הולך וכלה בעשן סמי ההזיה של ההתנתקות. ובדרך – בדרך נשפך דמם של אזרחים וחיילים, כי פעם אחר פעם נשכו הערבים בארז את היד שניסתה לתת להם אוכל, להם ולבני ביתם. לכאורה יש היגיון ביטחוני רב בסגירת אזור התעשייה הזה, אף-על-פי שמאות ישראלים מוצאים בו פרנסה – כיוון שהלכו שולל אחרי תעתועי אוסלו והאמינו לקברניטיו. יהיה צריך להקים אזור תעשייה חלופי, במקום אחר. אבל הסגירה הזאת, מוצדקת כשלעצמה, באה משולחנך, אדוני ממלא-מקום ראש הממשלה, משולחנו של אולמרט. ובאותו שבוע שלחת לחלל האוויר גם תוכנית לחלוקת ירושלים – תוכנית שמטילה צל כבד של חשש ששיקול דעתך, אדוני ממלא-מקום ראש הממשלה, איננו ענייני. כשהיית ראש עיריית ירושלים נלחמת על אחדותה. היום אתה נלחם על חלוקתה. דברים שרואים משם לא רואים מכאן; אלוהים ישמור עלינו, מה תראה כשתגיע, אם תגיע, לכס ראש הממשלה?
נדמה לי שהלכת דרך ארוכה מ"שטח משוחרר לא יוחזר" ועד לססמאות "שלום עכשיו" שאתה מאמץ לאחרונה. מי שהאמין לך כשאמרת שאסור לחלק את ירושלים, שומע אותך היום מוותר על מחציתה, ויודע לבטח שאתה מדבר בשמו של ראש הממשלה. משום ששרון יחלק את ירושלים, אולמרט הוא רק נביאו. דברים ששניהם רואים משם רואים אחרת מכאן, ודברים שהם רואים עכשיו אחרת, מי יודע מה יראו בעוד שבוע או חודש, לאן ייקחו אותנו אז: לגבולות החלוקה של 1947? למה לא? יש המון ערבים בגליל, בנגב, במשולש. יש בעיה דמוגרפית, מה יש לנו לחפש שם? למה אני קושר את הדברים הללו? מה עניין אזור התעשייה ארז לחלוקת ירושלים? משום שהתוכנית, כאשר היא באה מבית-מדרשם של ראש הממשלה וממלא-מקומו - אי-אפשר לדעת היכן להקים את אזור התעשייה החדש. בשדרות, בטווח ה"קסאם" נקים אותו? באשקלון, בטווח ה"קטיושות"? בצפון הנגב, שצפוי לסכנת חלוקה על-פי תוכנית 1947? איך אפשר לנחש איפה תעצרו, אדוני ממלא-מקום ראש הממשלה? ואולי בכלל, בשביל הבעיה הזאת - איפה נשים את אזור התעשייה הזה - רצוי לקנות אי יווני? לפיכך, האבחנה היא לא רק קוצר ראייה, לא רק דברים שרואים מכאן ולא רואים משם - גם מעיוורון צבעים אתם סובלים.
שרון לא עוצר באדום ואדוני ממלא-מקום ראש הממשלה לא רואה אפילו ירוק – לא עוצר גם ב"קו הירוק", ורוצה לחלק את ירושלים. חברי הכנסת - ואסיים בזאת - אולי צריך לחייב את כל הפוליטיקאים לעבור פעם בשנה בדיקת ראייה ולפרסם את תוצאותיה. אולי רק כך נדע מה הם יראו מכאן ומה הם יראו משם.
הכנסת הצביעה על זה. זה חוק.
אדוני היושב-ראש, אדוני השר, חברי חברי הכנסת, טילי ה"קסאם" הנוחתים על שדרות ומנהרת התופת שנחפרה מתחת ל"אורחן" אינם בגדר חידוש, וודאי שאינם בגדר הפתעה. אסור שיהיו בגדר הפתעה. אמרנו, וחזרנו ואמרנו: הם יירו מעל הגדר, הם יחפרו מתחת לגדרות. מי שבורח מהטרור ומתבצר מאחורי גדרות נידון מראש להיכשל. אין שום אפשרות לנצח במלחמה על-ידי ביצורים, על-ידי מאבטחים באוטובוסים, על-ידי מכשירים לגילוי חפירות בעומק האדמה. לפני 60 ו-70 שנה ניטש ויכוח בארץ הזאת, איך להגיב על הטרור הערבי. מפא"י ההיסטורית, היישוב המאורגן, גרסו הבלגה, ואמרו: על כל בית שנהרס נבנה מאה. לא נקמה אלא עוד דונם ועוד עז. אלו יהיו תשובה ציונית הולמת, ובאיפוק – כוחנו; בבניין הארץ נשיב לרוצחים. לוחמי הארגון הצבאי הלאומי גרסו, שיש לשבור את ההבלגה, להילחם בנשק בערבים, גם לנקום על מעשי הרצח וגם להרתיע. הם לא התנגדו להתיישבות, אבל אמרו שמי שמקווים שהארץ תיקנה בכסף ובעוד דונם ובעוד עז ובלי מלחמה, טועים ומטעים. בין כה וכה, גם שוברי ההבלגה ידעו כי כל יישוב בארץ שנלחמים עליו, מעמיק את אחיזתנו בארץ וקובע את הגבול. והנה, כאילו הוכרע הוויכוח ההיסטורי. מדינת ישראל אמרה: גם וגם, גם התיישבות וגם צבא, גם מלחמת חורמה באויב הערבי וגם בניין הארץ. אלא שבדור האחרון, מתוך אובדן דרך מוחלט, אריאל שרון, שיודע היטב שאי-אפשר לנצח במלחמה בעזרת בטון וגדרות, אבל היה נדמה לו שגדר זה מה שהציבור רוצה, והוא יורד, והולך ויורד בסקרים, והגדר – כך העריך מתוך טעות אסטרטגית – תוכל לשרת את מטרותיו המדיניות ולהתוות גבול מצומצם למדינה פלסטינית, והוא שינה את דעתו והפך את עורו והחל תומך בגדר. איזו פשיטת רגל אדירה. הגדר לא מונעת טרור, היא לא יכולה למנוע אותו, ושרון ידע זאת לפני שהתחיל לשפוך 10 מיליארדי שקלים בבטון ובברזל. והיום בא בג"ץ וסטר על פניו ואמר לו: תהיה גדר, אבל לא שם, במקום שאתה רוצה, אלא במקום שהערבים אויבי ישראל מסכימים או רוצים, על "הקו הירוק", פחות או יותר. איזו טעות קולוסאלית. מי שהתנגד לגדר, כי ידע שלא תספק ביטחון, אבל היא עלולה ליצור עובדה פוליטית, בונה גדר. ויש טרור מעל ומתחת לגדר, ומבצרים לא מועילים, והגדר שלך, אדוני ראש הממשלה, תקים לערבים מדינה, ולא במקום שרצית. מה שנשאר מהוויכוח ההיסטורי בין ההתיישבות למלחמה בערבים הוא תמונת ראי מעוותת - נקמת דם ילד קטן שלא ברא השטן - והיא נבראת לעינינו. לא בית חדש מקימים במקום זה שנהרס, אלא מתכוונים להרוס אלפי בתים. לא חיים חדשים ייווצרו במקום הדם שנשפך, אלא אלפי יהודים ייעקרו מבתיהם ויוגלו ויגורשו, כי ראש הממשלה הודיע ששום דבר לא יעצור אותו בדרכו להתנתקות, גם לא ניתוק פתיל חייו של ילד בן ארבע. אדוני היושב-ראש, מדינת ישראל יצרה סינתזה בין חסידי ההתיישבות, כתשובה ציונית הולמת, לחסידי המענה הצבאי לאויב, ואמרה: גם זה וגם זה. אריאל שרון יוצר לעינינו סינתזה חדשה: ההיפך מזה וההיפך מזה - הוא בורח מהטרור, נסוג מעזה ומהשומרון ועוקר יישובים כתשובה על הטרור. ממש תשובה אנטי-ציונית הולמת. תודה רבה.
אדוני היושב-ראש, חברי הכנסת, אדוני ראש הממשלה, אתמול נרצח ויקטור קריידרמן, תושב מבוא-דותן, עולה מרוסיה שבא להקים את ביתו בשומרון, במקום קשה. ויקטור, השם ייקום דמו, היה אולי האיש המוזר משירה של נעמי שמר, שקברנו רק לפני שבוע, האיש שעליו אמרה: "על משכבי בלילות אני שומע קול פעמון גדול ומצלצל: ארץ-ישראל שייכת לעם ישראל. ובקומי אני חוזר וכמו מתפלל: ארץ-ישראל שייכת לעם ישראל. וכך בקול ענות וכך בקול ילל וכך יומם וליל: ארץ-ישראל שייכת לעם ישראל. היא שייכת לו", אדוני ראש הממשלה, "לא כדי להחזיק בה חיל כיבוש או חיל מצב. היא שייכת לו כדי לבנות את בית חלומותיו. וכך בהקיץ ובחלום מדור לדור ומתוך הרגל: ארץ-ישראל שייכת לעם ישראל. איש מוזר, אמרתי, תתבייש. ססמה כל כך ישנה? הרי אתה מחוץ לתחום, מחוץ לקו ובעיקר מחוץ לאופנה. אבל האיש המוזר לא ענה לי. הוא לא ענה. ואז ראיתי מסביב את העשרות ואת המאות ואת האלפים, אנשים כל כך מוזרים, אנשים כל כך יפים, וקולם במקהלה כרעם מתגלגל. ואז, מיושנת ללא תקנה וסנטימנטלית ללא רחם, אמרתי: אנשים מוזרים, לו יהא חלקי עמכם". כך ביקשה נעמי שמר, שקברנו רק לפני שבוע, והכנסת עמדה לזכרה. הערבים שרצחו את ויקטור, השם ייקום דמו, ליד כפר יעבד בדרך למבוא-דותן, בחרו היטב את המקום ואת האיש. לא ויקטור האדם עניין אותם, אלא את תושב מבוא-דותן הם חיפשו, כי הם ידעו שכך יגרמו לך, אדוני ראש הממשלה, לעקור גם את היישוב הזה. הערבים שהבינו מה גרם לך להחליט לברוח מחבל-עזה, ומגנים ומכדים ומחומש ומשא-נור, אומרים: נהרוג עוד יהודי אחד, נהרוג עוד שניים, יברחו גם ממבוא-דותן. לא התושבים נשברים תחת אש, אדוני ראש הממשלה, הם גיבורים. אתה בורח משם, וצודקים הערבים. הם גילו את נקודת התורפה שלך. הם גילו מה יגרום לנו לברוח מעוד ועוד מקומות. ורק עוד דבר אחד, אדוני. בימים האחרונים ראינו, ניטש ריב בין צה"ל למשטרה. אף אחד מהם לא רוצה להיות זה שיעקור ויגרש ויגלה אלפי יהודים מבתיהם. יש לי עצה אליך, אדוני ראש הממשלה, אם אתה מתלבט על מי ראוי להטיל את המשימה הזאת, על מי לפקוד למלא משימה ופקודה כזאת, שדגל שחור של אי-חוקיות ואי-מוסריות מתנופף מעליה. אולי תקים יחידות מיוחדות, אדוני ראש הממשלה. אני בטוח שהרבה ערבים ישמחו להתנדב ליחידות האלה. ואולי בגלל שמחתם זו, אולי בגלל שמחתם זו, אנחנו היום נמנענו מהצבעה על ההצעה הזאת, ולא תמכנו בה, אף שראוי היה להביע אי-אמון בממשלה גם בשאלה הזאת.
אני מוכן לחזור מכל הצעה שלי.
אדוני היושב-ראש, אני מבקש להמשיך את דבריו של חבר הכנסת פינס ולומר לו שבוויכוח בין שר הביטחון לבין השר לביטחון פנים, כנראה ברור לשניהם שזאת תהיה פקודה שדגל שחור מתנופף מעליה, ולכן הם רוצים לחמוק מביצועה. אבל אני מבקש לדבר היום דווקא על אחד מפקודיו של השר לביטחון פנים. התבשרנו השבוע, שניצב שחר איילון התמנה לראש אגף התנועה במטה הכללי. ברכותינו. אני מבקש להזכיר לכולנו, שהוא עלה לגדולה בין השאר בזכות פינוי חוות-גלעד, שבו הורה לשוטריו להסיר את תגי הזיהוי, ואם מישהו ישאל אותם מי הם, לומר: כולנו שחר איילון. יכול להיות שיהיו עברייני תנועה שיחשבו לאמץ את השיטה ולכתוב על מספרי הרישוי שלהם מ/7, ואם מישהו יעצור אותם ב-200 קמ"ש, הם יגידו: כולנו שחר איילון.
אדוני היושב-ראש, חברי חברי הכנסת, תפקידו של השב"כ הוא להילחם באויבי ישראל. הישגיו במלחמה בטרור הערבי מופלאים באמת אליבא דכולי עלמא. אבל לשב"כ יש גם תפקיד חשוב במניעת חתרנות יהודית  בתוך המדינה, וודאי שעליו לעשות כל שביכולתו למנוע פגיעה במנהיגי ישראל, להיאבק בהסתה נגדם ולזהות התארגנויות ששמו להן למטרה לשנות את פני מדיניותה של ישראל בדרכים אלימות. אלא שנדמה שכוונתם רצויה, אך מעשיהם לא תמיד רצויים ודבריהם לא תמיד רצויים. ואם במלחמה בטרור הערבי הם מצליחים להיות כירורגיים מאוד, מדויקים מאוד, במלחמה ביהודים הם לא תמיד כאלה. כולנו צריכים להיות מאוד מודאגים שמא אחד מתלמידיו של הרב נבנצל, למשל, או מישהו אחר, יפרש שלא כהלכה דיונים הלכתיים בדין רודף ויחשוב שיש בכך משום היתר לצרף מעשה להלכה. על סף התהום שאנחנו מצויים בה חייב כל מורה הוראה לדקדק שלא יהיה בדבריו שום מכשול, חלילה. אבל מנגד, גם סילוף גס של דברי רבנים, כמו שנשמע כאן היום מעל הבמה הזאת על-ידי מקצת מחברי הכנסת, רק מעורר רגשות הפוכים. דרישה להשליך את הרבנים לכלא, לעצור אותם מייד, עלולה רק לגרום לאנשים תחושה שאין להם אפילו פתחון-פה ואין להם מוצא לעסוק במה שמותר לעסוק. צריך להיזהר מתגובה הפוכה בעניין הזה. אסור שתהיה טעות. ממשלת ישראל דוהרת לקראת העימות החמור ביותר שהיה בין מדינת ישראל לאזרחיה. בצעדים האנטי-דמוקרטיים שלו דחף אריאל שרון ציבור שלם כמעט להתייאש מהדמוקרטיה. כשראש ממשלה מפטר שרים כדי ליצור רוב, כשהוא מתעלם מהמשאל שהוא יוזם, קשה באמת לגלגל עיניים ולטעון בשם הדמוקרטיה ולומר שהיא מכשירה גירוש של אלפי יהודים מבתיהם. על פחות מזה, על הרבה פחות מזה, התחייבו עמוס עוז וחבריו לאחוז בנשק ולפוצץ גשרים אם מישהו יחשוב לגרש כפר ערבי. חברי כנסת רבים הביעו דאגה מפני התארגנויות בימין הקיצוני שעלולות לבצע, חלילה, רצח פוליטי. ראש הממשלה, מטעמיו שלו, עוד בתקופת הבחירות, אבל בוודאי בחודשים האחרונים, העדיף לקרוא לי, לחברי ולכל מתנגדי תוכנית ההתנתקות "הימין הקיצוני", כשהוא מנסה בעצם להכשיר את תוכניתו על-ידי  הטלת רפש ובוץ וסטיגמה בנו. באופן פרדוקסלי ההסתה הזאת, הדחיקה הזאת, ההקצנה הזאת של כינוי קבוצות של עשרה, 20, 30 חברי כנסת בבית הזה "ימין קיצוני" באותה נשימה ובאותו טון  שמנסים לטעון שיש התארגנויות של הימין הקיצוני שמנסות לרצוח ראש ממשלה, יגרמו לתגובה הפוכה. הציבור עלול להבין שזה אותו ימין קיצוני, 30 חברי כנסת מנסים כביכול לרצוח ראש ממשלה. כלומר, אין כאן באמת חשש ממעשה טרור, אלא אמירה פוליטית גרידא. צריך להיזהר בביטויים האלה לא פחות מאשר בביטויים של רבנים או ראשי ישיבות, שמישהו עלול לפרש את דבריהם שלא כהלכה, כי מתוך הכללה והגזמה ו"הימין הקיצוני" - אם זה הימין הקיצוני, אולי זה באמת לא כל כך מפחיד? אולי זה באמת לא כל כך מעורר דאגה? ולסיום, השב"כ, כפי שהוא יודע לעשות עם הערבים, חייב להיות ממוקד גם עם היהודים. לא תנועות ידיים רחבות שמצביעות על הימין הקיצוני, תהא אשר תהא משמעות ההגדרה הזאת, אלא הצבעה ממוקדת. אם השב"כ יודע על מישהו, שיעצרו אותו עכשיו ולא יסתפקו באמירות כלליות. לא יסיתו ולא ייתנו פתחון-פה לכל האנשים ששונאים כאן את התוכנית ואת מייצגיה. ועוד דבר אחד. אני בטוח שנכון שהשב"כ יפיק לקחים גם מכשלים קודמים שלו, כשלים בביצוע מעצר מינהלי שבית-המשפט קבע שאיננו מוצדק וכשלים במקום שבו מחפשים מחתרת ולא מוצאים אותה בקלות ושולחים פרובוקטור בנוסח אבישי רביב, שיוצר אותה במקום שהיא איננה ואיננו מזהה את הסכנה האמיתית.
אדוני היושב-ראש, אדוני ראש הממשלה, רבותי השרים, חברי חברי הכנסת, כשחתמו בשנת 1976 נשיא המדינה אפרים קציר וראש הממשלה דאז יצחק רבין, עליהם השלום, על חוק-יסוד: הצבא, הם הקפידו כי מהותו של הצבא תוגדר היטב. צה"ל הוא צבאה של המדינה, כתוב בחוק. הם הגדירו גם את כפיפותו של הצבא, את תפקידו וכפיפותו של הרמטכ"ל, את חובת השירות והגיוס, וגם קבעו כי אסור להקים - - -
הנשיא אפרים קציר, ייבדל לחיים ארוכים.
התכוונתי לומר זיכרונו לברכה, ודאי הנשיא - ייבדל לחיים ארוכים.
קבעו בחוק דברים רבים, גם את חובת הגיוס והשירות וגם כי אסור להקים או לקיים כוח מזוין מחוץ לצה"ל, אבל דבר אחד שכחו או נשמט מן החוק הזה - להגדיר מה תפקידיו של הצבא ולמה הוא נועד. ממשלת ישראל שוקלת בימים אלה להפריט את נמלי ישראל. ההסתדרות ועובדי הנמלים מתנגדים בכל תוקף. ההידברות בין הצדדים אינה מעלה דבר, ואפשר שבקרוב - כך מבטיחה, או מאיימת הממשלה, הכול לפי השומע - היא תחוקק חוק בעניין זה. הנמלים יושבתו כנראה, השביתה תחריף, והיא עלולה להקיף את כל מגזרי המשק. נזקים חמורים לכלכלת ישראל ייגרמו במהלך השביתה, וכל הישגי המדיניות הכלכלית עלולים לרדת לטמיון. כדי לשבור את השביתה עשויה הממשלה להורות לצה"ל להיכנס לנמלי חיפה, אשדוד ואילת ולהפעיל אותם. לשבור את השביתה. ומדוע לא בעצם? בשום מקום בחוקי מדינת ישראל לא כתוב כי אסור להפעיל את הצבא למשימות אלה. מי שסבר כי הצבא נועד אך ורק למלחמה באויבי מדינת ישראל ולהגנת אזרחיה - ודאי צודק, אך דומה שראש הממשלה בעת הזאת אינו סבור כן. אולי זהו מעין שריד לתקופה שהצבא היה לטיפונדיה של מפלגה. לאחר שראש הממשלה פיטר את שני שרי האיחוד הלאומי כדי להשיג רוב בממשלה, לאחר מהלך אנטי-דמוקרטי זה, הצליח לאשר בממשלה את תוכנית ההתנתקות. מדינת ישראל לא התמודדה מעולם עם עקירה וגירוש של 8,000 יהודים, ובהם ילדים, נשים וזקנים מבתיהם, קריעתם בכוח ממיטותיהם, מגני-הילדים שלהם, מבתי-הכנסת שלהם ומבתי-הקברות של בני- משפחותיהם. לצורך הזה, לצורך הנורא הזה, מבקש ראש הממשלה להפעיל את צה"ל. חיילים שמגויסים בכוח הנשק, בכוח שירות חובה, יידרשו לבצע גירוש של אלפים, ובהם – אולי הוריהם, אולי אחיהם הקטנים, סבא וסבתא שלהם, ומי מהם שיסרב - יעבור על החוק. ומי שיקרא להם לסרב פקודה כזאת, שדגל מוסרי שחור מתנופף מעליה - מי שיקרא להם לסרב פקודה כזאת, ייאשם, חלילה, בהמרדה. ומדוע? משום שחוקי מדינת ישראל אינם מגדירים מה הוא ייעודו של הצבא, לאיזה צורך מותר להפעיל את הצבא ולאילו משימות אסור לשלוח את חיילי צה"ל. כל שומרי החוק במדינת ישראל, החרדים לצביונה הדמוקרטי של המדינה, ודורשים השכם והערב לשמור את צה"ל מחוץ לפוליטיקה צריכים לתמוך היום בחוק שיגדיר את ייעודי הצבא ואת תפקידיו ויקבע כי אסור להפעיל את הצבא לעקירת יישובים, ממש כפי שאסור להפעילו לגירוש אזרחים ערבים של המדינה מבתיהם. אם מישהו ישלח יחידות צה"ל לעשות כך בשטחי יש"ע לתושבים הערבים, ודאי וודאי שתקום זעקה, כי מדובר בפשעי מלחמה. ממש כך אסור גם להפעיל את צה"ל לשבור שביתות במגזר האזרחי. לפיכך, גם אם המטרה הפוליטית המיידית של החוק נדמית לחלק מאתנו כניסיון למאבק בתוכנית ההתנתקות, הרי החוק מייצג עיקרון דמוקרטי חשוב מאין כמותו בכל מדינה, ושבעתיים במדינת ישראל, העיקרון הקובע שלא לשגר את הצבא למשימות אכיפת חוק אזרחיות. היום יישלחו חיילי צה"ל להיאבק במתיישבים והשמאל הקיצוני ימחא כפיים, ואולי חברי כנסת אחדים אפילו יחככו ידיים בהנאה, ומחר עלול הצבא להישלח נגדם. הצעת החוק שלי קובעת, כי מטרת הצבא היא הגנה על קיומה של מדינת ישראל, על עצמאותה ועל ביטחון אזרחיה ותושביה. היא קובעת, כי לצורכי אכיפת החוק והסדר הציבורי מול אזרחים ישראלים בשטחי יהודה, שומרון וחבל-עזה, תופעל משטרת ישראל, שתואצל לה סמכות לצורך זה. כל שוטר מתנדב לשירות במשטרה, ואם עליו לבצע פקודה המנוגדת למצפונו הוא יכול לקום ולהתפטר מהשירות, מה שחייל בשירות חובה אינו יכול לעשות. הצעת החוק גם קובעת, שאם יתעורר צורך מיוחד לחרוג מהוראות אלה למשימות שאינן קשורות בביטחון המדינה, תוכל הכנסת ברוב של 80 מחבריה לאשר פעולה כזאת. חברי הכנסת, מדובר בעיקרון דמוקרטי חשוב.
אם יצטרכו להפעיל את צה"ל לצורכי שבירת שביתה אזרחית, נראה לי שזה נושא שהדמוקרטיה מחייבת רוב גדול מאוד של הבית הזה. אני לא מדבר על פעולה מיידית להצלת חיים, כמובן. אם יש רעידת אדמה, אפשר לשלוח את הצבא להציל חיים. לא זו השאלה.
לא, ודאי שלא. נדמה לי שברור שלפעולות שדרושות להצלת חיים, גם בארץ וגם מחוצה לה, אין, או לא תהיה מניעה - - -
זה מה שמתקן אותו. אני מבקש לתקן את חוק-יסוד: הצבא. שיהיה כתוב - - -
לא. אני כותב: "בחוק-יסוד: הצבא, אחרי סעיף 1 יבוא - - -". יש פה תיקון - - -
אני מעביר את ההערה למחלקה המשפטית, שהיא שעברה על הניסוח הזה, והיא כתבה: "בחוק-יסוד: הצבא, אחרי סעיף 1 יבוא - - -". כלומר, יש פה טעות סופרים.
לא, באמת לא. כתוב שם: "בחוק-יסוד: הממשלה, בסעיף 40, בסעיף קטן (ב), במקום 'למטרת הגנה על המדינה וביטחון הציבור' - -
- - והמחלקה המשפטית לא האירה את עיני לניסוח, אבל איש לא ניסה להסתיר את הדבר - "יבוא 'למטרות הגנה על המדינה, ביטחון הציבור, צרכים הומניטריים והצלת בני-אדם או רכושם בארץ או מחוצה לה", וכו' וכו'. כלומר, הניסוח שאדוני שאל עליו מכוסה בניסוח שהצעתי. אני מבקש לסיים.
חברי הכנסת, מדובר בעיקרון דמוקרטי חשוב. וגם אם בטווח הקצר נדמה למי מאתנו שהוא עלול לגרום לקושי בתוכנית ההתנתקות ועקירת היישובים, גם לשיטתם של הוגי התוכנית, היא לא תוצא לפועל לפני שנת 2005, ויש, לצורך העניין, זמן להקים יחידות משטרה מיוחדות, שזה יהיה ייעודן, בלי לפגוע בדמוקרטיה.
אדוני היושב-ראש, אדוני סגן השר, נדמה לי שעל כל הטענות שהעלית כאן מעל הבמה כנגד החוק - החוק מכסה, והנימוקים אינם טובים. לצרכים הומניטריים, לצורכי הצלת חיים מיידית, החוק מכסה בלשונו בדיוק. כבר אמרתי שלא היתה שום כוונה שלא לגלות את העובדה שמדובר בתיקון חוק-יסוד, כי כך זה עבר דרך המחלקה המשפטית. נכון היה שזה יופיע בכותרת החוק. הדוגמה שהבאת לגבי שביתת הפקחים בנמלי האוויר של ארצות-הברית היא דוגמה מצוינת לאירוע שבו תגובת ממשלת ארצות-הברית, או האדמיניסטרציה של ארצות-הברית, לא היתה מיידית, מעכשיו לעכשיו ב"שלוף". ניסו דרכים שונות. לאחר שכלו כל הקצין היו צריכים להפעיל את הצבא. זה בדיוק מה שאמרתי. אם מתעורר צורך מיוחד, אפשר לכנס את הבית, להסביר לכולם מה קורה כשכל נמלי האוויר שלנו משותקים ולקבל החלטה. גם זה מכוסה בחוק, אם זה הטיעון, זה הנימוק וזו הדוגמה. הדבר החשוב ביותר שאמרת הוא שהחוק הזה בא להגביל את יכולתה של הרשות המבצעת לקיים את תפקידה. זה עצם נשמתו של תהליך החקיקה בכנסת. זה באמת אופיה של הדמוקרטיה, שיש בה איזונים ובלמים וסייגים ליכולתה של הרשות המבצעת לעשות כל מה שהיא מחליטה באותו רגע שטוב בעיניה לעשות. הלוא אנחנו ראינו, שההחלטה הזאת על ההתנתקות היתה החלטה שגם לראש הממשלה לא היה קל להעבירה בממשלה. היה צורך לפטר שני שרים כדי להגיע אליה. האם אנחנו רוצים שתהליך כזה של הפעלת הצבא למשימות שאינן צבאיות יתקיים בהליך כזה ועדיין אנחנו נוכל לשאת את שם הדמוקרטיה מעל המדינה?
אדוני היושב-ראש, אדוני סגן השר וחברי חברי הכנסת, ביום ראשון השבוע, בכביש  היורד ממבוא-דותן לשקד, נרצח ויקטור קריידרמן, התושב הרביעי של מבוא-דותן שנרצח בשלוש השנים האחרונות. ויקטור הי"ד עלה לפני 13 שנים מרוסיה ורצה ליישב את הארץ. הוא התיישב במבוא-דותן עם אשתו אמה. גם אחרי שנרצח צביקה שלף, לא עזבו את מבוא-דותן, וגם בני משפחתו של צביקה הי"ד לא עזבו. וגם כשנרצחה הדס אבוטבול הי"ד לא נטשו ויקטור ואמה את מבוא-דותן,  וגם לא כשנרצח ציון בושיריאן הי"ד ובני משפחתו נשארו לשבת ביישוב הקשה הזה. ויקטור ואמה נשארו במבוא-דותן. לא עזבו, לא נטשו, לא ברחו, לא התקפלו, לא התנתקו, עד שביום ראשון נרצח ויקטור, ואמה נשארת במבוא-דותן. יישוב קטן הוא מבוא-דותן. כביש מסוכן. ארבעה כבר נרצחו, 30 משפחות בערך. לא כולם החזיקו מעמד, יש שעזבו. הגדר, הגדר שהשאירה אותם מאחוריה היתה מכה מורלית נוראה. תוכנית ההתנתקות היא כמעט מכת מוות. אבל, הערבים לא מחכים עד שראש הממשלה יחליט לפנות את מבוא-דותן, כפי שהחליט על גנים וכדים וחומש ושא-נור. הם כבר גילו מה עובד על שרון, מה שבר אותו, מה הכניע אותו להפוך את עורו ולברוח מחבל-עזה ולעקור יישובים מצפון השומרון. אמרו הערבים: נהרוג עוד יהודי אחד, עוד שניים, נקבל גם את מבוא-דותן. נהרוג עוד חמישה, גם תיפול קדומים כשללנו. לא משום שהתושבים יברחו, הם מכירים את התושבים, אלא  משום שראש הממשלה הפך ל"שלום עכשיו". במלחמת השחרור היו נגבה וכפר-דרום וגוש-עציון ובית-הערבה נצורים, והנהגת היישוב שלחה להם מברקים יום-יום: החזיקו מעמד, הכול תלוי בכם, אל תישברו. היום אמה קריידרמן שולחת מברקים ממבוא-דותן ומשדרת לראש הממשלה: אל תישבר, אל תיכנע, הכול תלוי בך. אבל, שרון כבר מזמן נסוג מחפירות חייו, והותיר אחריו את המתים והפצועים בתעלות, בחפירות המגן של מבוא-דותן, בשוחות אלפי הפגזים בגוש-קטיף סביב בית חטואל, תושב מושב קטיף, שאליו, אל הבית הזה, שב מהלווייתה של טלי אשתו  וארבע בנותיהם. ראש הממשלה נשבר, אבל הם, החיים והמתים, הם לא נשברו. וכל עוד הרוח שלהם מפעמת בנו, אין שום סיכוי ששרון ינצח אותם. כל עוד שרידי משפחת גביש מאלון-מורה, שנרצחו בביתם, אינם מהזן הנשבר, הבורח, המתנתק והנכנע לערבים, והם עוברים לגור בקדומים, בלב השומרון, כל עוד הם שם ואתם שרידי משפחת שבו מאיתמר, לא תנצחו אותנו. עליהם אמרה המשוררת: לא מנצחים אותי כל כך מהר.
גברתי היושבת-ראש, חברי הכנסת, החוק שיזמו חבר הכנסת רצאבי וקבוצת חברי הכנסת הוא חוק ראוי, וראוי לתמוך בו. ביקשתי להגיש הסתייגות כדי לנסות ולבקש את תשומת לבכם לכך שהחוק נועד אומנם להגן על הצרכן, אבל יש לו משמעויות רחבות הרבה יותר. סעיף 4ב מחייב עוסק לגלות לצרכן את שמו ומספר תעודת הזהות שלו כשהוא מעניק למשל תעודת אחריות, הצעה מטעמו לכריתת חוזה או חוזה שעליו הוא חתום. חברי הכנסת, אין לנו ספק כי ראש הממשלה הוא שומר חוק, כי יש לו אפילו תעודה של מני מזוז בעניין הזה, אבל אני מקווה, חברי הכנסת, שהשם ומספר תעודת הזהות של ראש הממשלה יתנוססו מעתה ואילך על כל הבטחה, על כל התחייבות שהיא במישור המדיני, המקבילה של תעודת האחריות של החוק הזה, שבו אנחנו עוסקים היום. אני מקווה, כי שמו של ראש הממשלה ומספר תעודת הזהות שלו יתנוססו על כל הצהרה והבטחה, שעקירת היישובים היהודיים וגירוש תושביהם ישפרו את מצב הביטחון של מדינת ישראל, יקצרו את הקווים, יקטינו את הוצאות הביטחון. הרי זו נשמת אפו של החוק שאנחנו עומדים לאשר הערב בקריאה שנייה ושלישית - להבטיח אחריות אישית. החוק נועד להבטיח, שהאיש שמוכר לנו את הסחורה הפגומה הזאת לא ייעלם לחוותו ויתנער מכל אחריות, אחריות אישית לכישלון הקולוסלי. אם הוא יציע לכרות חוזה, נדרוש ממנו לכתוב בשוליו "בתום לב", ולציין את מספר תעודת הזהות שלו ולחתום, כדי שבבוא היום לעשות את חשבון הנפש, נוכל לדעת בדיוק בשם ובכתובת ובהצהרת רמייה של תום לב, מי אחראי לעקירה, מי מבקש לעקור מבתיהם ילדים וזקנים, לעקור את קברי הוריהם ובני זוגם וילדיהם, שנרצחו בידי הערבים, לגזור עלינו אותה גזירה של גירוש שחשבנו שחלפה מן העולם כשהקמנו מדינת יהודים בארץ-ישראל. יהא מוטל עלינו, חברי הכנסת, על כולנו, לעקוב אחר מילוי החוק הזה, שאנחנו עומדים לאשר הערב, ואכיפתו, לאורך כל התהליך, כדי שמכבסת המלים של שרון, שהוא מכנה אותה התנתקות, לא תצליח להעלים פתאום את האשמים; כדי שלא תיווצר עמימות בנוסח אוסלו, שקשה כבר היום לזהות מי הוביל את התהליך ההוא ומי הובל אליו, מי הביא עלינו את ערפאת ומי התחבק אתו בתור טרמפיסט. הפעם אנחנו רוצים שהכול יהיה ברור מראש. אחריות אישית, כמו שכתוב בחוק הזה, ולא רק שלו - של השרים ושל ראשי ועדות ההתנתקות. כל מי שיוצר היום את התשתית החוקית, שפורץ את הדרכים המשפטיות לעקיפת חוקי-יסוד במדינת ישראל, חוק כבוד האדם וחירותו וזכות הקניין. כל החוקים האלה שהולכים לעקוף ולרמוס בבולדוזרים, להפוך לאבק את רכושם של המתיישבים, אנחנו הולכים לרמוס? אנחנו מבקשים רק דבר אחד, ברוח החוק הזה: אחריות אישית.
האחריות האישית הזאת, אם היא חשובה בחוזה לאספקת מכונת כביסה, היא חשובה כפליים כשמדובר במכבסת מלים. ואם היא חשובה כשמוכרים לנו בית, היא חשובה פי-אלף כשהולכים להרוס לנו את הבית. מדובר בהרס בתיהם של 8,000 איש. לא חורבן בית, חורבן הבית. תודה רבה.
לא להצביע. אני מבקש למשוך את ההסתייגות.
אדוני היושב-ראש, חברי הכנסת, לפני כ-15 שנה הלכה בתי הבכורה קרני, שחלק מכם מכירים אותה מהמסדרונות כאן, ללמוד בתיכון ליד האוניברסיטה בירושלים – בית-ספר חילוני פלורליסטי, מתון, "מיינסטרים". ביום הלימודים הראשון היא הופתעה מכך שבשערי בית-הספר או בכניסה לכיתה אין מזוזה. היא הלכה למזכירות, ושאלו אותה: למה את שואלת, את דתייה? זו עוד סיבה שהצעת החוק של חבר הכנסת ליצמן ראויה, וראוי לתמוך בה. מצוות יסוד של העם היהודי היא לכתוב את פרשיות התורה הזאת "על מזוזות ביתך ובשעריך", וודאי שהיא איננה מפריעה למי שאינו מקפיד, אלא אם הוא בא מנקודת מוצא של שנאה.
אבל את ודאי מבינה, שבהעדר מזוזה את פוגעת במי שזקוק לה. לך היא לא מפריעה, אבל מי שאת מונעת ממנו - - -
כי את מחייבת את האדם להזדקק לבית-משפט ולמוזיאון ולספרייה ולסופרמרקט. את מחייבת את הבן-אדם להזדקק להם. את לא מאפשרת להם. אדם בביתו יתקין מה שהוא רוצה, או יימנע מכך. אבל את מחייבת יהודי שזקוק לזה לעבור על המצווה.
את מונעת ממנו להיות אדם שלם, כי את מתנגדת לכך באמת אך ורק משום שהדמוקרטיה בפיכם איננה אלא צביעות, והפלורליזם בפיכם אינו אלא צביעות, והמתינות שלכם אינה אלא מסווה לשנאה. זה הקשר היחיד שמחבר את אנשי שינוי - השנאה ליהדות.
אינני מאמין. אני יושב מאחוריכם, אני יודע שאתם שונים זה מזה, ופתאום – כמו זרם חשמלי עובר בכולכם. דבר אחד מאחד אתכם – השנאה ליהדות.
אני קורא לכם להתלכד לרגע אחד ולהתעלות מעל השנאה הזאת, ולאפשר לבני-אדם יהודים במדינת ישראל, שהיא מדינת יהודית, או לפחות מדינה ליהודים, לאפשר להם להיות יהודים במדינתם. תודה רבה.
אדוני היושב-ראש, אדוני סגן השר, חברי חברי הכנסת, ביום ב' דראש השנה תשס"א, ב-1 באוקטובר 2000, בשעה 15:15, בעמדה מס' 5 של קבר יוסף, נפגע בצווארו מכדור צלף לוחם משמר הגבול מדחת יוסף. הקבר הותקף באותן שעות על-ידי מאות פורעים ומחבלים ערבים. בתוך הקבר היו רק 12 לוחמי מג"ב, אבל סביב-סביב היה כל צה"ל. צלפים וטנקים בתל-אראס. כוח טנקים של כוח "כתונת פסים" במחנה חורון, מסוקים חמושים באוויר. אסף פרלמן, הפראמדיק, בוגר קורס הפראמדיקים הראשון של צה"ל, חילץ את מדחת מהעמדה וטיפל בו בתוך מבנה הקבר. "ניגבתי לו את הדם מהפנים. התיישבתי על רצפת הקבר, אחזתי לו ביד, ליטפתי את שערו. 'יהיה בסדר' הבטחתי, 'אתה חזק, תיכף באים אלינו, יהיה טוב'. הוא מצמץ, הזיז קצת את הראש, הרים יד וניסה להוציא את הצינור של ההנשמה מהפה. ניסיתי להרגיע אותו, וגם את עצמי. צעקנו בקשר 'אנחנו מאבדים אותו', מהחמ"ל דיווחו כל הזמן שהחילוץ תיכף מגיע, עוד שתי דקות הם כאן. בינתיים, המון פלסטיני ניסה בכל דרך לפרוץ פנימה, לשחוט אותנו. הירי לא פסק לרגע, היינו שם 12, בחוץ היו מאות או אלפים. הרגשנו כל כך לבד. "בשעתיים הראשונות העיניים שלו עוד היו פקוחות. אחר כך נעצמו. גם התזוזות פסקו, אבל הוא עוד היה חי. אחרי שלוש שעות הדופק נחלש בהדרגה, ואז נדם. אחר כך ישבתי 40 דקות על רצפת הקבר והתלבטתי. הוא כבר היה נטול-חיים. ידעתי שאני צריך לנתק את המנשם, לסגור את ברז החמצן, לכסות אותו, להודיע לכולם שזה נגמר, אבל לא הייתי מסוגל." בסרטה של הבמאית יעל קיפר-זרצקי, ששודר בערוץ-8 במוצאי-שבת, אומר דרור, חייל אחר שנפצע בקבר: "רק לאחר עשר שעות חילצו את הפצועים למרות הבטחת המח"ט", הוא מדבר על היום שלאחר מותו של מדחת יוסף. רק לאחר עשר שעות חילצו פצועים. "אין לחיי אדם ערך. למה אתם נותנים לנו להתמודד לבד? למה אתם לא מגבים, לא יורים במי שנכנס ויורה בנו. למה אין מסוק, טנק, 'כתונת פסים', למה אין כל מה שהבטחתם ואמרתם שיהיה?" מי ישב בחפ"ק צה"ל בתל-אראס? מח"ט שכם יוסי אדירי, מפקד האוגדה בני גנץ, אלוף הפיקוד  יצחק איתן. ב-17:00, אחרי-הצהריים, בשעה שמדחת יוסף עוד חי, מצטרף גם הרמטכ"ל  שאול מופז. התרחיש בקבר תורגל פעמים אחדות קודם לכן, היה צפוי. מתוך לקחים שהופקו על-ידי צה"ל אחרי אירועי מנהרת הכותל ארבע שנים קודם לכן, שבהם נהרגו שישה לוחמי צה"ל,  גם מתוך דוח שכתב סגן-אלוף אלכס חייקוב, מפקד ה-DCO בשכם, היה ברור ממקורות פלסטיניים בכירים, כי "אל לו לצד הישראלי לצפות ולדמיין מצב לפיו כוחות הביטחון הפלסטיניים משתלטים על מפגינים ופורעים". "על צה"ל", כך כתוב בדוח של סגן-אלוף חייקוב,  "להיות ערוך לקראת אפשרות כי יספוג נפגעים, ובכלל זאת הרוגים ופצועים בקבר שחילוצם יתעכב מאוד." כמה חודשים קודם לכן נפצע קצין בקבר. ג'יבריל רג'וב הצליח לפנות אותו כעבור שעות ארוכות. היה ברור וכתוב בלקחים, שאסור יהיה להסתמך על הפלסטינים בכלל, ועל רג'וב בפרט,  ולכן הוכן כוח חילוץ צה"לי במרחק רבע שעה נסיעת טנק, כוח "כתונת הפסים". אבל "כתונת הפסים" הוכתמה בדמו של מדחת יוסף שגסס במשך שלוש שעות וחצי, ומתל-אראס צפו במשקפות,  וצילמו  את המתרחש שם, המח"ט ומפקד האוגדה, ואלוף הפיקוד והרמטכ"ל. אלוף הפיקוד שהורה קודם לכן להניע את הטנקים לפאתי שכם כדי "לקצר טווח",  אבל צה"ל, כך נאמר בדוח, צה"ל מחליט לעצור את הטנקים, לא להתקדם, לא לחלץ באש, אולי יבוא עוד מעט רג'וב ויציל את חיילי צה"ל. מי זה שם צה"ל? הרמטכ"ל? ודאי הרמטכ"ל שאול מופז, שנחת במסוק בתל-אראס ב-17:00, כשמדחת יוסף עוד חי. מישהו הכריח אותו לעצור את הטנקים? אהוד ברק שסירב להתראיין לסרט?  או  ששאול מופז לא רצה לדבר. גם הוא לא הסכים להתראיין לסרט. היתה ועדת חקירה של צה"ל על האירועים, הוועדה של האלוף במילואים יורם יאיר, יה-יה. הוועדה נועדה לחקור למה לא חילצו בכוח, למה סמכו על ג'יבריל רג'וב, מראשי ארגוני הרצח, למה אפילו לא ירו אש אפקטיבית על פורעים שתקפו את הקבר, למה הורו לירות על מגרש כדורסל ריק, כשבתוך הקבר באותה שעה ממש מדמם מדחת יוסף למוות. אולי משום  שלא רצו לפגוע ברוצחים, משום שהאוריינטציה הפוליטית, לא הצבאית, בניגוד לכל היגיון צבאי שהיינו מצפים מרמטכ"ל, האוריינטציה הפוליטית היתה  לסמוך על רג'וב. ועדת הטיוח אמרה שזה היה בסדר. מי שראה את הסרט בערוץ-8, את עדויות הלוחמים ממחלקת הקבר ואת הסובבים אותם, יודע שהכול היה לא בסדר, לא מתוך חוכמה שלאחר מעשה, אלא בחוכמה שלפני המעשה שנדרשת ממי שקיבל אז את ההחלטה להפקיר את מדחת יוסף למותו. כמה שקרים הופרחו לחלל האוויר, שלא ידעו שהמצב חמור, שחשבו שאפשר לסמוך על רג'וב. האמת היא שידעו שמצבו קשה, וידעו שאי-אפשר לסמוך על רג'וב. הרמטכ"ל ידע את כל אלו. היה ראוי להדיח את שאול מופז מתפקידו, כי בהחלטתו שלא לחלץ שבר את האתוס של אחוות הלוחמים וסמך על רוצחים, שבר את הערך המקודש של פינוי לוחמים פצועים, והכול כי האמינו לערפאת, והאמינו לרג'וב. והיום, אותו שאול מופז  מאמין לדחלאן בעזה, שהוא ימנע את הפיכת הרצועה לבסיס הטרור הגדול בעולם לאחר שצה"ל יצא ממנה. יש האומרים, הניחו למתים, אבל דמו של מדחת יוסף זועק למרות הטיוח של ועדת החקירה, ואולי ביתר עוצמה בגלל הטיוח. כי נוסף על המוות והשכול, נוסף על ההפקרה, נוסף על נטישת הפצועים בשדה הקרב, נוסף על כל אלו, השקר שבטיוח מעצים את העוול. לא היתה קבלת אחריות, היתה בריחה מאחריות. הגילויים החדשים שראינו בסרט לפני יומיים מחייבים עיסוק מחודש של מדינת ישראל בפרשה הנוראה הזאת. עד שלא יכירו באחריות, ישובו ויחטאו באותם חטאים בדיוק ויסמכו על הרוצחים במקום על צה"ל. אני מתכוון, אדוני היושב-ראש, לארגן בבית הזה הקרנה של הסרט הדוקומנטרי שהוקרן בערוץ-8, וגם סרטים אחרים שעסקו באותה פרשה, לרבות הסרט שצולם על-ידי צה"ל בעת האירוע מתל-אראס, שמשום מה דווקא הקטע הרלוונטי נעלם ממנו עוד לפני ועדת החקירה של יה-יה. אני מקווה כי הבית הזה יתאחד בדרישה להקמת ועדת חקירה בפרשה המזעזעת הזאת. תודה רבה.
אדוני סגן השר, בוועדת החוץ והביטחון ציין חבר הכנסת פרס, ואני מניח שהמקורות שלו הם מקורות גלויים, שנמסר לו שמדובר בחיסכון של מיליארד וחצי שקל לשנה בתוכנית ההתנתקות. כלומר, שתוכנית ההתנתקות תחסוך לצה"ל מיליארד וחצי שקל. זכור לי גם, שבמסגרת ההצדקות לתוכנית, הוצגה אפשרות לחיסכון כספי ניכר לצה"ל. הזכירו חיסכון של שליש מכוח-האדם, הקטנת החיכוך בהעדר צורך להגן על היישובים ברצועה. מדבריך אני שומע, שאכן אין שום ביטחון שייחסכו סכומי כסף לצה"ל, למערכת הביטחון, כתוצאה מהתוכנית. האם זה כך?
אדוני היושב-ראש, הזכרת קודם את פצצות המרגמה שנפלו אתמול על נצרים. לא רק התקשורת הפסיקה לספור אותן, גם משרד האוצר שלנו כבר הרבה זמן לא סופר אותן. שמחנו לשמוע השבוע, שיישובי קו עימות בנגב המערבי, המאוימים על-ידי טילי "קסאם", זוכים להקלות מס. אלה שחטפו למעלה מ-4,000 פצצות מרגמה וטילי "קסאם" אינם מקבלים את ההטבות הללו. יש בכך הרבה יותר מרשעות והרבה יותר מצביעות. אם היישובים שם הם לא בגדר הקונסנזוס, הרי גם יישובים בתוך הקונסנזוס, כמו גוש-עציון והעיר מעלה-אדומים, שיכלו לישון עד לאחרונה במנוחה - הרי השבוע, משהואיל שר הביטחון להבטיח שהם יישארו לעולם בגבולות ישראל, צריכים להיות ממש מודאגים, כי כל מה שהובטח עד היום בנושא הגדר הופר.
אדוני היושב-ראש, חברי חברי הכנסת, התיקון בחוק הזה ראוי ואתמוך בו. ראוי מאוד להגן גם על קטינים שצריכים להעיד בבית-משפט, גם כדי שעבריינים לא יחמקו מדין צדק רק כיוון שהעדים חוששים להעיד, או שמחמת גילם הרך ונסיבות העבירה עצם החשיפה שלהם טעונה ונתפסת כמטילה כתם בהם או במשפחתם. אבל בהזדמנות הזאת אני מבקש לדבר על כתם אחר, עוד כתם שהוטל אתמול במערכת אכיפת החוק ועשיית הצדק של מדינת ישראל, ועל עבריין שחמק בלא משפט: איך אלחנן טננבאום, שגמל לישראל רוב טוב בכך שהסכים לומר אמת בחקירתו – אחרי שמדינת ישראל נכנעה בעבורו לטרור ונסחטה, ושחררה מחבלים – איך אלחנן טננבאום זה לא יועמד אפילו למשפט. אפילו רישום פלילי לא יהיה לו. לא נותר לנו אלא לשאת עיניים לרמטכ"ל ולוועדה המיוחדת מטעמו, שתפעל על-פי החוק שאושר בבית הזה זה לא כבר, אדוני היושב-ראש, שלפחות יסירו את הדרגות מכתפיו. אם אכיפת חוק אין לנו, לפחות הצדק ראוי שייראה. תודה רבה.
אדוני היושב-ראש, רבותי השרים, חברי חברי הכנסת, כבר ראינו במדינת ישראל שכשמישהו חייב כמה אלפי שקלים לבנק, הוא משלם ריבית כבדה. כשהוא חייב עשרות אלפי שקלים, עלולים לבוא ולעקל לו את המקרר. אבל אם הוא חייב עשרות מיליונים, ממנפים אותו. יש מצב שכאשר מישהו סוגר מרפסת, באים השלטונות והורסים לו אותה או מטילים עליו כפל שווי וקנסות דרקוניים. אם הוא בונה בית שלם, רצוי על שטח לא שלו, השלטונות בהחלט יתמהמהו לפני שימצו עמו את הדין. ואם יש עשרות אלפי בתים כאלה, זאת נחשבת לתופעה קולוסלית שכבר אי-אפשר להתמודד אתה ולכן צריך להשלים אתה. מה לומדים מכך עברייני הבנייה ואלה שמשתלטים על קרקעות הלאום? שאם כבר לחטוא, כדאי להרבות חטא. ואם לגזול אדמות לאום, צריך לעשות את זה בסיטונות. ואם לבנות בנייה בלתי חוקית, כדאי לבנות 100 בתים, 1,000 בתים, כי לא יהרסו אותם. והקוזקים הנגזלים מייד מארגנים מקהלה שצועקת: גזענות, גזענות, מתוך הנחה שמייד נתגונן ונתקפל ולא נמצה את החוק, ונעסוק בכך כבר בהצעת החוק הבאה, מי היא קבוצה ומה היא גזענות. מתוך חשש שמא נרצה להתגונן, וחס וחלילה שלא יוטל בנו כתם גזענות, נימלט ונתחבא ונסרב לעסוק בעניין הזה של בנייה בלתי חוקית. ובכן, איננו חוששים. מדינת ישראל תעמוד על שלה ותמצה את החוק עם מי שבונים בנייה בלתי חוקית, סיטונאית, על אדמות הלאום, ואולי נשים בכך קץ לתופעה. תודה רבה.
אדוני היושב-ראש, רבותי השרים, חברי חברי הכנסת, תורת הגזע הנאצי לא המציאה את האנטישמיות. על יסוד שנאת ישראל עתיקה, בת אלפי שנים, התפתחה תורה מדעית כביכול שהגדירה את היהודים כגזע נחות, תת-אדם, ולפיכך ראוי להשמדה. ואנו, שיצאנו מהאפר, אחד ממשפחה, שניים מעיר, אמרנו כי חובה עלינו להיות מופת למלחמת חורמה בגזענות על כל גילוייה. וכך הגענו אולי למצב של רגישות יתר, לתיקון יתר. בכוונת מכוון שראשיתה אולי בימי הברית בין חאג' אמין אל-חוסייני והיטלר מושמעות בבית הזה האשמות בגזענות כלפי כל מי שמעז לחוקק נגד הגירה בלתי חוקית לישראל, נגד בנייה בלתי חוקית, נגד תביעת השיבה. כל אחד מאלה מואשם בגזענות. השיטה מוכרת, אבל העולם בחוץ מאמין והופך את הקורבנות לרודפים, והמלה גזענות נשחקת והולכת, וגם החומרה שבה אנו דנים בעבירות גזענות נשחקת והולכת עם הפיחות בערך המלה. וכך אנו כוללים בהצעת החוק שאנו דנים בה היום את החרדים ואת העולים מרוסיה ואת הלסביות ואת הערבים ואת רוכבי האופניים, ויבוא מישהו ויטען שחזקה על אנס שלא עשה את המעשה באשה שלא הכיר, אלא כיוון שהיא אשה, כלומר שייכת לקבוצה כלשהי, והגבול בין גזענות שהובילה להשמדת עם לבריונות סתם - ומעל הבמה הזאת שמענו היום גם הסתה נגד קבוצות פוליטיות, ועוד מעט יזדרז מישהו לכלול גם קבוצות פוליטיות בקבוצות המיועדות להגנה או לתקיפה - הכול לפי היוזם. קשה לראות עד לאן תרחיק פרשנות החוק הזה. לכן, חברי חברי הכנסת, אתמוך בחוק הזה - - -
לכן, חברי הכנסת, אני אתמוך בחוק הזה, אבל אני מציע לרשום אזהרה, שמא כל עבירה תהפוך לעבירה נגד קבוצה, ומתוך השימוש הפסול שנעשה במושג גזענות בבית הזה נגיע לפיחות ולזילות של פשעים חמורים באמת. תודה.
זה התור שלי או שכולם ויתרו?
אדוני היושב-ראש, חברי חברי הכנסת, החוק נראה טוב אבל הוא חוק רע. החוק רע, כי הוא בא לסתום פרצה במקום שהיא לא קיימת. אני, כרופא, תמיד טיפלתי בכולם, כי האתיקה הרפואית מחייבת אותי. ניסיון לחוקק במקום אתיקה סופו להיכשל.
ניסיון לחוקק במקום אתיקה סופו להיכשל, כי אם אני אנסה לחסום בעוד חוק ועוד חוק ועוד חוק מקום ששבועת הרופא צריכה לעמוד בו, מרוב שאני אנסה לשפר אני אמצא מקלקל, כי אז תמיד יהיה משהו חסר. כשאני נשבע שבועת רופא, זה מכסה את כל הדברים האלה מצוין ועמד במבחן של אלפי שנים. תודה רבה.
אדוני היושב-ראש, אדוני השר, אני מבקש להסתייג מהביטוי, שאני מנסה לבלבל את הציבור. נציגי הממשלה אמרו לנשיא ארצות-הברית, שתוכנית ההתנתקות היא חלק ממפת הדרכים. מפת הדרכים מהווה חלק מקווי היסוד של הממשלה, היא לא תוכנית שעומדת בפני עצמה. האם הורדת יישובים איננה עומדת בסתירה מוחלטת לקווי היסוד של הממשלה, שאמרו שכל התקדמות בנושא הזה תהיה תלויה בהפסקה מוחלטת של הטרור?
הצעת החלטה של סיעת האיחוד הלאומי לגבי חוות הדעת של בית-הדין הבין-לאומי בהאג של סיעת האיחוד הלאומי: לשום גורם בין-לאומי, ודאי לא לבית-הדין בהאג או לעצרת האו"ם, אין סמכות חוקית או תוקף מוסרי להנחות את ישראל כיצד להגן על עצמה בארצה שלה בין הירדן לים. עם זאת, הכנסת שבה ומזהירה, כי הגדר מקימה בפועל מדינת טרור פלסטינית בגבולות "הקו הירוק", וכי הממשלה אינה מתכוונת למעשה לעמוד בהחלטותיה על תוואי הגדר והכללת גושי יישובים בתוכה.
אדוני היושב-ראש, אדוני ראש הממשלה, חברי חברי הכנסת, שתי הסתייגויות. הראשונה – אני סבור באמת שרק אזרחים צריכים לשרת, ולא לאזרח משרתים. אנחנו לא מדינה של לגיון זרים שמעניקה אזרחות  בשכר שירות. מי שצריך ללכת לצבא, שקודם יאזרחו אותו. כי אם מגיע לו לאחר מעשה, שקודם יאזרחו אותו. כי אחרת אנחנו משלמים בתעודת זהות של אזרח ישראלי עבור שירות צבאי. זה סוג של לגיון זרים. הבעיה השנייה היא בעיה תוכנית בעצם החוק, ואני מבקש להסב את תשומת לבכם לכך.  עלולה להיווצר פרצה משמעותית בחוק האזרחות. החוק מאפשר גם למי ששוחרר משירותו הצבאי לאחר תקופה קצרה בגלל מחלה, החמרת מחלה, או חבלה שאירעו תוך כדי ועקב השירות. אינני יודע עד כמה אתם מכירים את המצב, אבל מרבית המשתחררים מצה"ל במהלך שירותם הצבאי בגלל מחלה, עושים זאת על רקע נפשי. לצערנו, עד היום אין לפסיכיאטריה או לפסיכולוגיה שום כלים מדויקים שיכולים להבדיל ולהבחין בין חולה למתחלה, בין חוסר מוטיבציה להפרעה נפשית. בצה"ל מדובר באלפים רבים מאוד שמשתחררים משירותם הצבאי בחודשים הראשונים לשירותם. לפיכך צפוי שרבים שקודם לכן סירבו בכלל להתגייס, בנימוקים נפשיים, יבקשו עכשיו לשרת בצבא כי זה יאזרח אותם, ישתחררו מחוסר יכולת להבחין בין מי שבאמת סובל מהפרעה נפשית ובין מי שאיננו סובל מהפרעה כזאת, ישתחררו בתוך כמה חודשים, יזכו גם באזרחות בגין הדבר הזה, ובגין כל מה שהאזרחות הזאת גוררת עמה. אני קורא לחברים להחזיר את החוק לעבודה נוספת, כדי למנוע יצירת פרצה כזאת בחוק. תודה רבה.
אדוני היושב-ראש, אדוני השר, חברי חברי הכנסת, החוק הזה הוא הטוב במיעוטו. ראויה היתה ישראל לחוק טוב מזה, אבל דומה שהממשלה הפעילה מכבש לחצים, וכל רגע היה תלוי מעל ראשינו האיום, שאם המסתייגים יתעקשו הממשלה תמשוך את החוק כולו. יש לנו מעט חוף, הוא הולך וכלה, וגם יותר ויותר מסתבר לכולנו, שהכרישים המסוכנים אינם בים. יש כרישי נדל"ן ששורצים על החופים שלנו; כרישי פטישים וכרישי שלמת בטון ומלט וכרישי זיפזיף וכרישי חול - עד שאיננו יכולים שלא להידרש לפרפראזה מסוימת על שורותיו של נתן יונתן - שנפטר זה לא כבר - חופים הם לפעמים געגועים לחוף. יש מתקנים חיוניים בחופים, וככל שנרצה להגן על החוף ולשמור עליו - נמל לא יכול להיות בהרים, ותמיד נצטרך להקצות מקצת מחופינו לנמל. אבל, האם נכון שמאות מטרים ממעט מאוד החוף שיש לנו בים-סוף יוקדשו להחסנת רכב יפני או קוריאני? ברור לי שאותו גורם שיקבל לידיו את נכסי הנמלים שלנו, ידע לנצל נכון יותר את הנדל"ן שהועמד לרשותו, אבל אני חושש שיש פער אדיר בין 65 מיליון הדולרים שבהם נקצב מחירו של ערך הנדל"ן של רכוש הנמלים שבידינו היום, לבין המיליארדים שיוכלו לעשות מהם כרישי הנדל"ן, וראוי שגם לשחיתות הזאת ניתן את הדעת כשאנחנו באים היום לחוקק את החוק הזה, שהוא כאמור הטוב במיעוטו. תודה רבה.
אדוני היושב-ראש, גברתי השרה, חברי חברי הכנסת, לכאורה התיקון שמבקשת שרת החינוך יש בו טעם, ויש סיבות לרצות דיפרנציאציה בהנהגת יום לימודים ארוך במיתאר של מצוקת משאבים. יש בתי-ספר של אוכלוסיית מצוקה ויש בתי-ספר של אוכלוסיית שפע, ושניהם יכולים להיות מאותו יישוב. אבל בשבוע שעבר פגשתי חייל, יליד הארץ, בוגר בית-הספר "טוב" בהוד-השרון, שלא ידע מהי מצדה, ולא ביקר במבצר הזה שהוא מבסיסי תפיסת העצמאות הלאומית שלנו. כלומר, גם בתי-ספר טובים באוכלוסיית שפע, שלא יהיו בדיפרנציאציה הזאת, זקוקים מאוד-מאוד ליום לימודים ארוך יותר, כדי שיספיקו אולי ללמוד שם דברים חשובים. כנראה כסף אינו מבטיח דבר בחינוך, ולפעמים אולי ממש להיפך. אולי הבעיה היא לא במשאבים אלא בסדרי העדיפויות. הבנתי שבכמה בתי-ספר בתל-אביב הקצו שעות הוראה יקרות כדי לחנך את הילדים, את הבוגרים לעתיד, להיות חיילים טובים במחסומי צה"ל ביהודה ובשומרון, כדי שלא יתעללו בערבים. כאילו מי שלא יודע מהי מצדה ולמה אנחנו נלחמים פה בארץ כדי ששנית מצדה לא תיפול, כאילו מי שאינו יודע ואינו מחובר באמת לעם ולארץ יכול להיות סתם חייל מנומס, לא קלגס, לא חייל הנלחם על מולדתו ולא חייל כובש. שמעתי גם שמשרד החינוך והתרבות הנהיג מהשנה הבאה בחינת בגרות בלימודי מגדר. נדמה לי שיש פה איזה שינוי של שיקול דעת מה חשוב ומה לא חשוב. במקום שבו אין יודעים מהי מצדה, אני פחות מוטרד מלימודי המגדר. לא אלה מה שישנו באמת את ההוויה הלאומית שלנו בארץ. גם וגם וגם וגם, ומרוב שאנחנו רוצים הכול אין לנו אל"ף-בי"ת, ואיננו יודעים חשבון, ואיננו מבינים את הנקרא ואיננו יודעים מהי מצדה. תפסת מרובה בעניין הזה. נדמה לי שהבעיה היא גם לא סדרי העדיפויות וגם לא משאבים, אלא לפעמים דמויות הראויות לחיקוי. בעניין הזה, כאשר ראש ממשלה קם וקורא לעם ישראל בארצו כובש, הוא גורם יותר נזק חינוכי ממה שעשרת אלפים מורים ומיליון שעות הוראה יוכלו אי-פעם לתקן. כאשר אנחנו מנסים בצד אחד לחנך לדמוקרטיה, ויש לנו ראש ממשלה שרומס את הדמוקרטיה ובז לשרי ממשלתו, לסיעתו ולמפלגתו, ורומס כל התחייבות מפורשת שלו, הרי הוא דוגמה אנטי-דמוקרטית ואנטי-חינוכית. וכאשר הוא ממנה שרים או מפטר שרים על-פי שיקול דעתם הפוליטי ולא על-פי כישוריהם, כאשר הוא מפטר שרים כדי לזכות ברוב, וממנה שרים על-פי עומק הפנכה שהם מוכנים ללקק – הבעיה שלנו היא ראש הממשלה, גם בחינוך, אולי בייחוד בחינוך. תודה רבה.
חבר הכנסת סלומינסקי, דיבוק זה דבר מידבק – תתרחקו ממנו.
אדוני היושב-ראש, חברי חברי הכנסת, אני מניח שכולנו נדהמנו והזדעזענו כששמענו על השר לשעבר, גונן שגב, ועל החשד כי סחר בסמים.
התביישנו כשראינו תמונות, כיצד הוא מושך כסף בכרטיס אשראי שדווח על גנבתו, ותמהנו עד לאיזה שפל יכול להגיע מי שהיה נבחר ציבור, מחוקק, שר. ואז נזכרתי איך הפך לשר ואיך קנתה הממשלה את התמיכה בהסכם אוסלו במחיר מיניסטריון, ועוד אחד במחיר "מיצובישי". לכן אין צורך להתפלא שמי שהיה למכירה אז, הגיע לאן שהגיע. ואסון אוסלו קם והיה בחטאי האיש הזה, גם בחטאי האיש הזה. לא הייתי נזכר, לולא היתה הסיטואציה דומה היום. לממשלה אין רוב, והיא עלולה לנסות ולקנות בכל מחיר תמיכה באסון הבא. רק שנזכור וניזהר.
אדוני היושב-ראש, אדוני שר האוצר, חברי חברי הכנסת, החוקים שהוצגו ראויים בוודאי. אני אומר בוודאי לא כמי שמבין בניירות ערך, אלא כמי שדברי שר האוצר בדרך כלל אמונים עלי, כי עיקרי שיטתו מקובלים עלי. אבל אני תמה איך המדינה הזאת מצליחה לתקן ולשכלל חוקי ניירות ערך כדי להשוות, מעבר לגבולות, ניירות ערך זרים ומקומיים מבחינת שיעורי המיסוי עליהם, כי היא רוצה להיות חלק מהכפר הגלובלי, מהמשק הגלובלי, מהשוק הגלובלי. אבל המדינה כביכול אינה יודעת לתקן באותה שקדנות, באותו להט, לא את חוקי ניירות הערך שלה, אלא את הערכים שעליהם היא מושתתת. לפני שאנחנו הופכים להיות גלובליים כל כך, אנו צריכים לזכור שעל הגלובוס הזה אין זכות קיום למי שאינו יודע לשמור לעצמו את כברת הארץ שלו, אין זכות קיום למי שנותן את אדמתו לאויביו. לו יצויר מצב שאנו במצוקה כלכלית כזאת שבגללה החלטנו למכור את נחלתנו כדי לחיות, נניח. אנשים מגיעים לעתים לפת לחם ומוכרים כל מה שיש להם. כלכלה כזאת אני מבין. אבל אני גם יודע שאיכר אמיתי, אדם שחי על אדמתו ומחובר אליה, לא מוכר אותה בעד כל הון שבעולם. רק ספקולנט, מי שאינו מחובר באמת, יתנתק וימכור. אבל אנחנו, לא רק שחינם אנחנו נותנים את אדמתנו לאויבים, אלא כדי לממן את 5 המיליארדים שהוויתור הזה, המתנה הזאת שאנחנו הולכים לתת לאויבים הולכת לעלות לנו, אנחנו הולכים להגדיל את הגירעון של המדינה. מגדילים גירעון כדי לגרש יהודים מעל אדמתם. באמת, אין למדינה משהו טוב יותר לעשות ב-5 המיליארדים האלה? וכמה מיליארדים אנחנו שופכים על הגדר שהערבים למדו לעקוף אותה בסולם שעולה 100 שקל? בעניין הזה אתה, אדוני שר האוצר, אתה יודע שתוכנית עקירת היישובים, המכונה במכבסת המלים שלנו "התנתקות", לא תביא לשום שיפור בביטחון. היא גם לא תשפר את מעמדנו בעולם, משום שמייד תביא ללחץ נוסף להמשיך ולעקור. אתה יודע שהיא משמיטה את הבסיס המוסרי, המשפטי, החוקי, הציוני, לישיבתנו בארץ כולה. אתה גם רואה שראש הממשלה התנתק ממפלגתו, ממפלגתך, ממצביעיו, ממצביעיך, מהמצע שלכם, מהאידיאולוגיה שלכם, מהאידיאולוגיה שבשמה נבחרתם. ואתה, אתה מתבקש לממן את ההרפתקה הזאת, לתת גיבוי כלכלי-כספי לגירוש יהודים מבתיהם בארץ-ישראל. לא הגיעה השעה, אדוני שר האוצר, לקרוא תיגר על התוכנית ועל מי שמוביל אותה? תודה רבה.
אדוני השר, אולי תוכל להתייחס במלה לידיעות שהתפרסמו אתמול לגבי חקירה שנפתחה בנושא תרופות לאנתרקס, ואם יש חשש שהתרופות הנמצאות היום בידי מדינת ישראל אינן בתוקף.
אדוני היושב-ראש, אדוני סגן השר, חברי חברי הכנסת, פעם היתה לישראל תפיסת ביטחון לאומי. היתה שיטה שאמרה: ישראל תעביר את המלחמה מוקדם ככל האפשר לשטח האויב; ישראל תרתיע את אויביה. אמרנו שיהיה לנו שלום רק ביום שבו ייוואשו אויבינו מן האפשרות לנצח אותנו. אלא שהעולם השתנה והטכנולוגיות השתנו, אפילו האויב כבר לא מבוצר מאחורי שלושה קווי הגנה סוריים, או מאחורי תעלת סואץ. האויב בתוכנו, אנו מעורבים בו והוא מעורב בנו; ההרתעה קרסה ביום הכיפורים ובלבנון, והטרור לא מתמוטט גם תחת הסיכולים והמעצרים וההפצצות. ישראל זקוקה לתפיסת ביטחון חדשה, ומי שלא הבין את זה קודם - ודאי צריך להבין את זה תחת מטרי ה"קסאמים" על שדרות. מה מציע לנו שרון? - -
- - הגליה. ברשות יושב-ראש סיעת שינוי, אני אדבר על מה שאני רוצה לדבר ולא על מה שאתה רוצה לדבר.
יש מצב שבו עגלה צונחת אל התהום. דבר ראשון - צריך לעצור אותה, צריך לעצור את ההתנתקות כדי שלא נתרסק, ואחר כך אני אגיד לך מה לעשות.
אבל קודם כול העגלה הזאת של מדינת ישראל צונחת אל התהום באשמת תוכנית ההתנתקות - -
- - וה"קסאמים" על שדרות זה הסימפטום, ולכן אני אומר מה צריך לעשות כדי לעצור את התוכנית הזאת ומה רע בה, ואחר כך, אם יישארו לי עוד 30 דקות, אני אדבר על התוכנית שלנו, שכבר דיברנו עליה הרבה פעמים. מה מציע לנו שרון? עקירת יהודים והגליה ויציאה מעזה ומצפון-השומרון. מישהו באמת חושב שהתוכנית הזאת יכולה להיות התפיסה הביטחונית הלאומית החדשה שלנו?
או שאתה מקווה שניצור מצב ש"אנחנו כאן והם שם". תהיה גדר, והערבים יהיו בצד אחד והיהודים בצד השני. שכחת שיש מיליון ערבים בתוכנו, ויש רבע מיליון מתנחלים ביהודה ושומרון, ומי שחושב שאנחנו כאן והם שם זה ייגמר ברצועת-עזה ובצפון השומרון, מנסה להעלים את מזימתו של שרון, או להבנתך תוכניתו של שרון, שגם רבע מיליון היהודים כולם יוגלו מיהודה ושומרון ויועברו לתחומי מדינת ישראל.
אם זאת התוכנית - האם זאת תפיסת הביטחון הלאומי החדשה שמציע לנו שרון? אז שיגיד אותה. הלוא לא יעלה על הדעת שתוכנית של צפון-השומרון ורצועת-עזה היא תפיסת הביטחון הלאומי שלנו, והיא תהיה מענה לזה ש"קסאמים" נופלים על שדרות ועוד 2 קילומטרים בטווח - ייפלו על אשקלון ויפגעו ב-30% מהיכולת שלנו לייצר חשמל בתחנת החשמל "רוטנברג" באשקלון. שום דבר מתוך זה איננו תורם לתפיסת ביטחון לאומי - שרון יודע את זה - אבל הציבור עייף, ושרון מנסה לנצל את העייפות בציניות שלו ומספק להם ערמת חול כדי שבנות-היענה יטמנו את הראש בחול, כדי שהם יוכלו להתעלם מזה ש"קסאמים" נופלים על שדרות וימשיכו ליפול גם אחרי ההתנתקות. מה הוא מבטיח לנו? העדר חיכוך? הלוא למחרת ההתנתקות - חס וחלילה תקרה - יצטרכו לשלוח את הצבא שוב לג'באליה. איזה מין ירידה בהתחככות זאת? ההתחככות תגבר, וה"קסאמים" ייפלו בירושלים - -
- - בירושלים, וההתחככות תגבר.
שום בריחה אינה מקטינה חיכוך; שום כניעה לטרור איננה מבטיחה תפיסת ביטחון לאומי חדש. תודה רבה.
אדוני היושב-ראש, חברי חברי הכנסת, אני מבקש להסב תשומת לבכם לכך שאנחנו מחתימים היום – וחתמו כבר יותר מ-40 חברי הכנסת - על הצעת חוק להנצחת זכרו של רחבעם זאבי, גנדי, השם ייקום דמו. מטרת החוק היא לבסס מרכז הנצחה של מחקר, חקר היסטורי, גיאוגרפי וארכיאולוגי של ארץ-ישראל, עם מכון מחקר, עם אתר הנצחה ועם הספרייה שתרכז בה את הספרייה העשירה שהותיר גנדי. מי שירצה, יוכל לחתום. ההעתקים נמצאים על שולחני. תודה רבה.
במחשב יש רשימה אחרת לגמרי.
אדוני היושב-ראש, חברי חברי הכנסת, חלק מתמונת ההחמרה בפשיעה המאורגנת והאלימה שאנחנו רואים לאחרונה היא בוודאי פרי השינויים החלים בחברה שלנו. כשהחומר עיקר והרוח ללעג, כשהערכים המרכזיים, שהיו הדלק המניע של החברה שלנו, מרוקנים מתוכן, כשה"אנחנו" מתפרק להרבה "אני" והוא במרכז והוא המקודש - גם אלו שינסו בכל מחיר להעצים את ה"אני" הפרטי שלהם, גם במחיר ביצוע פשע, גם הם יתרבו. במקביל יש גם זילות נוראה במשמעות הפשיעה. אנחנו יוצרים מעגל קסמים של ריבוי פשיעה, שמביא לריבוי כותרות של רצח ואונס מדי יום, וכבר אנחנו קוראים אותן באדישות, כי גם אתמול וגם שלשום קראנו כהנה. ורצח כבר לא מזעזע אותנו ואונס כבר צריך להיות סוטה מאוד או אכזרי במיוחד כדי שילכוד בכלל את תשומת לבנו, ולבנו  נעשה גס בהם. גם מערכת בתי-המשפט שלנו היא חלק ממעגל הקסמים הזה. אדם שהורשע בהריגה בישראל ישב בממוצע שש שנים בכלא. זו הסטטיסטיקה, זה מה ששווים חיי אדם. ואם הורשע ברצח - גם אז מאסר עולם, שהוא העונש המינימלי בחוק כאשר אדם נאשם ברצח, כלומר אין לבית-המשפט בכלל שיקול דעת בקציבת עונשו, גם עונש מאסר עולם כזה הוא על הנייר בלבד, ובפועל יקצו ויקצבו את עונשו של הרוצח כעבור כמה שנים, ואם יתנהג יפה ינכו שליש וכעבור שנים מספר ישוב ויתהלך ברחובותינו. אני יודע, חברי חברי הכנסת, שבתי-הסוהר שלנו מלאים וצריך לשחרר אסירים כדי לפנות מקום לחדשים. אבל במקביל לאכיפה ולחינוך, אין מנוס גם מלהפוך את הפשיעה החמורה ללא-משתלמת באמת. לשם מה לעשות מאמצים אדירים לתפוס כרישי סמים ולהרשיע אותם אם כעבור שנה הם שבים לרחובות? לא כדאי להשקיע בכליאה לטווח ארוך של אנסים ורוצחים וסוחרי סמים במקום להשקיע מאמצים אדירים ומשאבים - וגם מבזבזים חיי אדם בדרך - כדי ללכוד מחדש את אותם פושעים שמשוחררים במהרה ושבים לסורם? בדרך כלל, שבים לסורם. תודה רבה.
אדוני היושב-ראש, חברי חברי הכנסת - - -
ואתה גם. התיקון העוסק בהזמנת נושאי משרה או ממלאי תפקיד לוועדות הכנסת הוא תיקון ראוי, הוא מחזק את הכנסת, ואתמוך בו. הבעיה היא מה קורה כשהם כבר מגיעים ומופיעים בוועדות ומדברים. אתמול ישבנו באחת מוועדות הכנסת, ונושאי משרה ממלאי תפקידים מדרג הביצוע סקרו בפנינו את תוכנית ההתנתקות מהיבטיה הטכניים - איך וכמה ומה הגנט ומה לוח הזמנים ואילו אבני דרך צריך לעבור, ומה סטטוס הטיפול בזירה המצרית והבין-לאומית והמשפטית והתקציבית והפיצויית. ואני נזכרתי שלפני שנים ביקש נשיא הטכניון דאז, פרופסור חנני, מהסטודנטים שלו לתכנן צינור להובלת דם מאשקלון לחיפה. והם שאלו מה נפח הדם הנדרש, ואילו משאבות יעמדו לרשותם, ואם זה צריך להיות צינור עילי או תחתי, ומה צמיגות הדם. ורק לא שאלו: למה? דם של מי? למה להזרים דם מאשקלון לחיפה? באו פקידים כאילו מהאו"ם, ובכסות של משרתי ציבור שרק ממלאים פקודות הציגו את התפוקות והנפחים, וכמה פיצויים וכמה בתים ובאיזה לוח זמנים, ולא ראיתי אצל אחד מהם זוועה בעיניים ממה שהם מתכננים. שאלתי אם יש גם תוכנית מסודרת לעקירת קברים, והאם כבר עשו חשבון כמה משאיות דרושות להובלת עצמות - -
- - וקיבלתי תשובה שבינתיים לא עשו חשבון כזה.
לכן, אדוני היושב-ראש, חברי חברי הכנסת, חשוב מאוד שממלאי תפקידים יופיעו בוועדות הכנסת. אבל איך נצליח לחוקק חוק כדי שהפקידים הללו גם יהיו בני-אדם, האומרים מה הם מרגישים וחושבים על מה שהם מתבקשים לעשות. תודה רבה.
אדוני היושב-ראש, אדוני ראש הממשלה, חברי חברי הכנסת, אנחנו קרויים עם הספר, אבל הספרייה הלאומית שלנו נמצאת בסכנה. הספרייה הלאומית שבאוניברסיטה בגבעת-רם היא נכס לאומי של המדינה ושל כל העם היהודי. היא שוכנת כמטחווי קשת מהבית הזה, והיא מעין שמורת טבע נדירה, שאין שנייה לה בעולם באוצרות התרבות והרוח, מכתבי היד של הרמב"ם בעצם ידו ועד מכתביו של אלברט איינשטיין. כל אלו, בגלל מצוקת משאבים, נמצאים היום בסכנת אובדן והתפוררות. אני שמח שהממשלה החליטה לתמוך בהצעה שחתמו עליה מחצית חברי הבית, ועיקרה חלוקת הבעלות וההוצאות בין המדינה והאוניברסיטה. אני מקבל עלי להמתין עד להגשת החוק הממשלתית, בתקווה שלא יהיה בכך כדי לדחות את התמיכה הדחופה בהצעה הזאת.
תקציר הפרקים הקודמים: הספרייה חשובה - כתבי היד של הרמב"ם ושל אלברט איינשטיין. אני מקבל עלי בשמחה את החלטת ועדת השרים לתמוך, ובלבד שנמתין לחוק הממשלתי שיוגש. רק הבעתי תקווה שלא יהיה בכך כדי לדחות את העניין ולא לתת את הסיוע החשוב הזה.
המלה "בוגד" נמחקה מהמילון של מדינת ישראל.
אדוני היושב-ראש, חברי חברי הכנסת, המהפכה הציונית שיצאה לדרך לפני כ-100 שנים באה מקרקע המציאות ולא מענני שמיא. אבות הציונות לא היו שומרי מצוות. האורתודוקסיה היהודית ברובה התנגדה לציונות, חיכתה למשיח ואסרה על דחיקת הקץ. אבל לא כולם היו כך. מבית-מדרשו של הרב קוק יצא הגשר שבא לחבר את החלוצים עם היראים. והיתה אמונה גדולה שבארץ-ישראל ייעשה החיבור מתוך עצם השותפות במעשה הגאולה, בבניין הארץ. אבל לא כולם עלו על הגשר הזה. הסאטמרים ובית-מדרשם המשיכו לראות במדינת ישראל מעשה שטן ולא מעשה משיחי. מנגד, היו כאלה ששנאו חרדים, ואת לבושם ואת אורחותיהם, כפי שרק הגרועים באנטישמים ידעו לשנוא, ולא רצו שום שיתוף שלהם בבניין המדינה או בעיצוב דמותה. הגשר של החיבור, הגשר של היהדות הדתית-לאומית, שנראה יציב כל כך בשנים הראשונות לקום המדינה, ראשית צמיחת גאולתנו, הגשר שנראה כפתרון היחיד לקרע שמאיים על העם, נמצא היום באחד המשברים החמורים שידע מעולם. אם מדינת ישראל היא אכן ראשית הגאולה, איך זה שמדינת ישראל מוותרת על ארץ-ישראל? איך ייתכן שמדינת ישראל, שבה גם מעשיהם של חלוצים חילונים יש בהם קדושה משום שהם בונים את ארץ-ישראל, איך ייתכן שהמדינה הזאת באה היום להרוס ולא לבנות, לתת את הארץ בידי אויבינו? אפשר, חס וחלילה, צדקו הסאטמרים ואין היא מעשה משיח אלא מעשה שטן? גם הגשר שנבנה בתוך הצבא, שבו חיילים צעירים חובשי כיפות נתנו את כל נפשם ומאודם כדי להילחם על הארץ, והצבא כלל את השבת, את הכשרות ואת הפסח בפקודות מטכ"ל שלו, וחייל יכול לשמור מצוות בצה"ל, ופקודה לחלל שבת איננה פקודה חוקית. והנה, בא הקברניט ואומר לתת פקודה שהיא בניגוד להלכה. לצוות על צבא ישראל לא להגן על ישראל, לא להילחם באויביו, אלא לקום על יהודים בביתם, לעקור ולגרש אותם. איך יכול חייל יהודי מאמין, חובש כיפה, שומר מצוות, לקיים פקודה בלתי חוקית כזאת? ואת מי אנו באים להאשים היום? את הרב שאומר שאסור לו לקברניט לתת פקודה שהיא בלתי מוסרית בעליל ומנוגדת להלכה. לא נשרוד כאן, חברי הכנסת,  אם הצבא שלנו יתפרק לרסיסים.
לא נשרוד כאן אם הצבא יתפרק לרסיסים וכל אחד יקים מיליציה שלו. לכן, במתח הזה שבין - -
- -  חוקי המדינה - חלילה לי מלפלג, ואני אאחד, ואני מציע לכולנו להתאחד סביב דבריו של ראש הממשלה אריאל שרון, שאמר: אין כאן שום נושא של מרד. כמי ששירת בצבא שנים רבות אני אומר שחייל חייב למלא פקודות. ואם החייל מרגיש שהפקודה שניתנה לו היא בניגוד למצפונו, עליו להתייצב אישית בפני מפקדו, כה אמר אריאל שרון, להסביר לו זאת ולהיות מוכן לשאת בתוצאות. אין פה שום נושא של מרד.  תודה רבה.
כבוד הנשיא, כבוד הנשיאים לשעבר, בני משפחת רבין, אדוני יושב-ראש הכנסת, ראש הממשלה, חברי הממשלה, חברי הכנסת, אורחים נכבדים, כשיצאו הסכמי אוסלו לדרך הייתי בצבא, וכשאני מנסה להעריך היום מה הייתי אומר אז על התוכנית, לולא לבשתי מדים, אין בי ספק כי הייתי שייך לאותם שהיו סובבים במעגלי ההתנגדות ושעליהם אמר רבין: שיסתובבו. אבל הסכם אוסלו יצא לדרך ורבין נרצח בידי יהודי, ואי-אפשר לדון היום בעמדות ובקווי ההסברה ובעמדתו ובעמדת המתנגדים, בלא לזכור את הסוף הנורא. והיום, כשהמחנה שאני חלק ממנו שוב נאבק על מפעל ההתיישבות, שוב מנסה למנוע חורבן ועקירה של חלוצים יהודים בארץ-ישראל, אני בודק עצמי שבע פעמים ביום שמא כאשר אני נאבק על האמת שלנו איני חוצה את הגבול שהוצב ביום הנורא ההוא. אבל, יחד עם זיכרון הרצח ראוי רבין להיזכר גם בהקשרים אחרים, שאם לא כן נימצא אומרים שעיקר האיש – מותו, ויום הזיכרון ייהפך ל"זיכרון רצח רבין" ולא לזיכרון האיש ומורשתו. הרבה נאמר ונכתב על רבין במלחמת ששת הימים. אני מבקש לרגע לעסוק דווקא בתפקיד ההיסטורי שמילא לפני המלחמה ההיא וערב המלחמה ההיא, בעמדות שנקט ובתורת הביטחון הלאומי שהותיר לנו מאז, ובלקחים המחייבים אותנו היום. 37 שנים חלפו מאז, ועדיין אנו רחוקים מלהבין את משמעותה של מלחמת ששת הימים ואת תוצאותיה לעתידו של העם היהודי בארץ-ישראל. גם מהלכי השנים האחרונות, שהלכו ושחקו את הישגיה של ישראל באותה מלחמה – מהנסיגה בסיני, דרך אוסלו, ועד לתוכנית ההתנתקות – יחייבו עיון בשאלות הללו גם בעוד מאה שנים. מי שהיה ראש ממשלת סין, צ'ו אן לאי, נשאל פעם מה דעתו על חשיבותה של המהפכה הצרפתית של סוף המאה ה-18, והשיב: מוקדם מדי לומר זאת. ובהסתייגות הזאת ננסה לעיין בדברים. מקובל לחשוב שישראל נגררה למלחמת ששת הימים שלא ברצונה, שהגבנו על הזרמת הצבא המצרי לסיני, סגירת מצרי טיראן והפגזת ירושלים. מקובל גם לחשוב שהערבים הולכו שולל אחרי מידע מודיעיני מסולף שהזינו אותם הרוסים בדבר ריכוזי צבא כביכול שריכזה ישראל בגליל, ועל כוונתה לתקוף את סוריה. הריכוזים הללו לא היו ולא נבראו, אבל המניפולציה הרוסית הזאת באה על רקע תביעה אמיתית שהביע רבין לתקוף את סוריה כדי שתימנע מלסייע למחבלים. הרתעה, המבוססת על התחמשות, ויוזמה היו אבני הפינה באסטרטגיה של רבין. היוזמה היתה, להבנתו, הכרחית לערעור שיווי המשקל של הערבים. לכן הוביל את פעולת סמוע ב-1966, ולכן שיגר את חיל האוויר בתחילת אפריל 1967 להילחם בשמי דמשק ולהפיל שם מטוסים סוריים. כמה שבועות לפני מלחמת ששת הימים הוא עתיד לפגוש את בן-גוריון בשיחה טעונה, קשה מאוד לשניהם, ובן-גוריון מותח עליו ביקורת, שבמדיניותו התוקפנית, בגיוס המסיבי של המילואים שביצע לדרישתו, ובהצהרותיו, הוא גרר את ישראל למלחמה בלא תמיכה של מעצמה. אם אנחנו מבקשים לבחון את מדיניות ההרתעה של ישראל באותן שנים במבחן התוצאה, אין להתחמק מן המסקנה כי ההרתעה נכשלה, באשר בסיכומו של דבר היו המצרים והסורים משוכנעים כי יהיה בידם להכריע את ישראל, ומי שביקש להרתיע היה אולי צריך להרתיע יותר. רבים ודאי זוכרים גם את מצעד צה"ל בירושלים ערב המלחמה; מצעד מקוצץ, עלוב, שרבין מחה בחריפות על קיומו במתכונת הזאת, משום שחשב שהוא פוגע בכושר ההרתעה של צה"ל. גם הרוסים השתמשו במצעד הזה כדי להוכיח למצרים ולסורים – למה אין טנקים במצעד בירושלים? כי כולם בגבול הצפון. רבין ידע שהרתעה חייבת להיות בעוצמה רבה כדי להיות אפקטיבית, והוא נותר מתוסכל מההססנות. גם בשאלת עיתוי מלחמת ששת הימים הוא דרש להגיב מייד כשהחלו המצרים להכניס כוחות לסיני, ושוב מייד כשסגרו את המצרים. לממשלה אמר שככל שנדחה את התגובה ניגרר למלחמה קשה יותר, אבל כחייל למופת, גם כשהאמת שלו ברורה לו, וגם כשלחרדתו הוא רואה שהממשלה מהססת לקבל החלטה שמבחינתו היא שאלת הקיום של מדינת ישראל – אין הוא חורג מהקו העדין המפריד בין הסברה וגיוס מאמצי השכנוע של המטכ"ל כולו מול הממשלה, לבין התערבות הצבא בפוליטיקה. למרות כל השמועות והתיאורים הדרמטיים על הסרת דרגות כמחווה מתריסה בפני ראש הממשלה, פוטש לא היה שם. ואולי גם הכבלים הדמוקרטיים הללו והאחריות הנוראה שרבצה על כתפיו תרמו לאותה התמוטטות שלו ערב המלחמה, משבר גופו חסר השינה ועמוס הקפה והניקוטין, משבר שממנו התאושש כדי להוביל את ישראל למפואר שבניצחונותיה. מה כל זה אומר לנו? מי שמאמין שיהיה כאן שלום רק אם הערבים ידעו שלא יצליחו להשמידנו או לנצח אותנו בטרור, צריך להבין שאין חצי הרתעה. ואם ככלות הכול הם ממשיכים לירות "קסאמים" על שדרות, סימן שהם יודעים שהטרור מנצח, או עתיד לנצח בסופו של דבר. ועוד שיעור חשוב לימינו אלו. גם כשאנו, הסובבים במעגלי ההתנגדות לתוכנית עקירת היישובים מחבל-קטיף ומצפון-השומרון, יודעים שגורלם של עם ישראל וארץ-ישראל כולה מוטל על כף המאזניים, ואנחנו משוכנעים שהאמת לצדנו, והתוכנית הזאת מסכנת את עצם קיומנו, אנחנו חייבים לזכור את הגבול. חייבים לזכור איך נהג רבין ערב המלחמה ההיא - לדעת להיאבק, אבל לזכור כי ככלות הכול ה"אנחנו" שלנו יצטרך להמשיך ולהתקיים כגוף לאומי חי אחד גם אחרי, ביום שנצליח למנוע את התוכנית, או חלילה אם ניכשל. עם במצור אנחנו, והאויב, האויב אינו היריב הפוליטי כאן, והאח, שגם אם הפך את עורו ודעתו הפוכה מדעתי, עודנו אח. האויב האמיתי הוא שם, והוא הורג בנו יום-יום, ועוד לא נואש מתקוותו להשמיד אותנו או להכניענו. ואין ספק כי ננצח אותו אם רק לא ניכנע ואם נשכיל למנוע שנאת אחים ומלחמת אחים. רק לעולם לא עוד, חלילה, הרג אחים. אברהם בן שמואל היה פייטן עברי בתור הזהב של ספרד, לפני כ-800 שנה, והוא כתב: "אל מי מגואלי הדם אצעק – וידי שפכו דמי?/ בחנתי לבות משנאים – ואין שונא אותי כלבבי./ רבים פצעי אויבים ומכותם – ואין מכה ופוצע כנפשי./ הדיחוני משחיתים לחבל – ואין מסית ומדיח כעיני./ מגחל אל גחל התהלכתי – ולא שרפתני אש כחום תאוותי./ בפחים נלכדתי ובמצודות – ולא לכדני מוקש כלשוני./ נשכוני נחש ועקרב – ואין נושך בשרי כשיני./ שרים על קל רדפוני – ואין רודף אותי כרגלי./ מכאובי עצמו, ואמצו ממני – ואין מכאוב כמריי./ וירבו מדווי לבבי – ועווני יותר מכולם./ אל מי אצעק ועל מי? ומחריבי ממני יצאו./ לא מצאתי לי טוב, כי אם לבוא בסתר רחמיך./ רחמיך הפילה על לב נדהמים, אל מלך יושב על כיסא רחמים!"
אבל כמה יישובים היא הקימה ב-20 השנה אחרונות?
היא לא הלכה לשום מקום  - - -
צריך להבין שהלבן שהוא שחור עדיין הוא שחור.
תשאיר אותם שם ותצביע נגד.
החוק מעוות, תתנגד לו. אם החוק לא טוב, תתנגד לו.
אדוני היושב-ראש, חברי הכנסת, ביום ראשון השבוע, בשעה שנורו פגזי המרגמה על בית-הכנסת בכפר-דרום, עסקו במחלקת הרשומות של מדינת ישראל בהדפסת 88 עמודי הצעת חוק 130. בשעה שהפגזים הללו השלימו את מסלולם התלול, עוקף הגדרות והביצורים, סיימו להדפיס את התיקונים העקיפים בחוק הביטוח הלאומי [נוסח משולב], התשנ"ה-1995. בשעה שרוסקו איבריו של דן עמיאל בן ה-19 שעמד בבית-הכנסת, הדפיסו את התיקונים העקיפים בחוק ביטוח בריאות ממלכתי, התשנ"ד-1994. בשעה שפונה אל בית-החולים במאבק נואש להציל את חייו מפני רסיסי המרגמות שננעצו בו, נעצו את סיכות החיבור להדק יפה את כל עמודי חוק הגירוש והשילומים. ובשעה שסף בית-הכנסת בכפר-דרום האדים מדמו, נכרך בכחול חגיגי חוק גירושם של בני משפחתו ובני כפרו מביתם ומבית-הכנסת שלהם. ולמחרת היום בבוקר, אתמול, בשעה שעלה שר בממשלת ישראל להציג את החוק הנאה הזה, יצא לדרכו המחבל-הרוצח בדרכו לשוק הכרמל. ובשעה שהשר, בלי לגמגם, דיבר מעל הדוכן הזה כמו פקיד הוצאה לפועל על "פינוי ישראלים ונכסיהם מחבל-עזה ומשטח בצפון השומרון", חגר הרוצח לגופו את מטען הנפץ ובירך את אלוהיו שזיכה אותו במצוות הרג יהודים בעצם השעה שהם עוסקים בכניעה לטרור, ומפרטים, מעשה לבלרים, את גבולותיו של השטח המיועד לטיהור אתני מיהודים. בשעה שהפיצוץ שלו קרע את גופות הקורבנות, עמד השר וקרע את לבם של המיועדים לגירוש כשהוא מפרט בקור רוח מקצועי איך מפשיטה המדינה את המגורשים מכל זכויותיהם, איך מותר יהיה להיכנס לחצרם, לביתם, למדוד, לרשום, להחרים, להרוס את מפעל חייהם, לארגן את פינוי המיטלטלין – וכן, גם להעניק למפונים "ייעוץ וסיוע בכל הקשור לפינוי". והכול, כמובן, ברגישות המתחייבת. בשעה שיללות הסירנות בשוק הכרמל גברו על צרחות הפצועים, ציין בוודאי הפקיד האחראי על התחום האקוסטי של הגירוש – תחום שטרם פורט בחוק – כי כדאי מאוד יהיה להשמיע יללות צופרים במהלך הפינוי, כי זה יחריש את זעקות המגורשים, והאוזניים – האוזניים של הממשלה הזאת ושל כותב החוק הזה ושל מי שמבקש לבצע אותו – האוזניים ממילא אטומות. אחרי שהממשלה הזאת ניסתה הבלגה ואיפוק ומלחמת חורמה וסיכול ממוקד וחומת מגן וגדר הפרדה, והטרור בכל זאת נמשך, מצאה כנראה ממשלת ישראל סוף-סוף את התשובה ההולמת לטרור הרצחני הערבי: היא מבקשת לעקור אלפי יהודים מביתם, להחריב את בתיהם ולכסות על דמם באלפי סעיפי חוק. על החוק הזה אתם מצביעים היום, חברי הכנסת. בשעה שצוותי החירום נאבקו על חייהם של פצועי שוק הכרמל, עלו וירדו מן הדוכן הזה תומכי התוכנית ומתנגדיה. עולם כמנהגו נוהג. פעם היינו מקוננים לעת פוגרום: "השמש זרחה, השיטה פרחה והשוחט שחט"; והיום יש להוסיף על כך: "והמחוקק חוקק". בשבוע שעבר שמענו, חברי הכנסת, את ראש הממשלה יוצא נגד המשיחיות. גלגל חוזר בעולם הזה, גלגל חוזר. הוא, שעלה על כיסאו על כתפי המתנחלים, עטור בהילת המיישב הגדול של ארץ-ישראל, לועג להם היום על שהם דבקים באמונתם. וכיוון שרק חמור לא משנה את דעתו, הוא הפך את עורו. אבל הפתעה: לא עור נמר לבש, ואפילו לא פרוות כבש. עד שהוא מגנה את המשיחיים, ראו איך הפך עצמו לחמורו של משיח השקר של השמאל. כל נביאי השקר של השלום, שירדו מנכסיהם ועכשיו נותר להם רק לרקוד משמחה למחשבה שעומדים לגרש מתיישבים יהודים מאדמתם, כל נביאי השקר הללו רואים היום בשרון את חמורו של המשיח. חברי הכנסת, תושבי גוש-קטיף לא רוצים את הפיצויים שלכם, ולא את הייעוץ והסיוע בכל הקשור לפינוי. הם רוצים שתניחו להם לחיות בביתם. כל תמיכה בחוק הזה היא בראש ובראשונה תמיכה בגירוש. אל תעשו זאת. אם תותר לי הודעה אישית ביחס לדבריו של חבר הכנסת מח'ול, שהכתיר את דברי כרהוטים אבל טיפשיים – יכול להיות לי ויכוח עם חבר הכנסת שמחון, כיוון שאנחנו נמצאים באותו מישור של ויכוח לאומי. אבל יפה אמר חבר הכנסת מח'ול, שדין נצרים כמו דין כל התנחלות, ואני מזכיר לו שבכל שידורי התעמולה של חבריו ברשות הפלסטינית גם תל-אביב מוגדרת התנחלות. וכבר אמר ראש ממשלתנו: דין נצרים כדין נגבה, כדין תל-אביב. ויכוח עם חבר הכנסת מח'ול לא יכול להיות לי, ויכוח יש לי רק עם אחים.
אני מפריע לך כי אתה מונה שורה שלמה של ליקויים ובסוף תצביע בעד התקציב הזה.
אדוני היושב-ראש, ממשלה נכבדה, חברי חברי הכנסת, למדיניות הכלכלית של שר האוצר יש גם יתרונות. במבחן התוצאה היינו כנראה במצב כלכלי קשה הרבה יותר לפני שנתיים, אבל המדיניות הזאת, בטענה שמדובר ברע הכרחי, הגדילה את מספר הילדים הרעבים, הביאה קשישים למצב שאינם יכולים להחליט אם לקנות תרופה או מזון, לא הקטינה באופן משמעותי את מספר המובטלים, ומתוך רצון להבריא את הרשויות המקומיות גרמה לכולנו להיות חברה חולה ממש, מחמת הדרך שבה הלינו את שכרם של עובדי הרשויות והמועצות הדתיות למעלה משנה. הדרך לגן-עדן רצופה גופות חלשים וחולים ונכים, שנפלו בדרך, לא כיוון שהיו רשעים ולא היו זכאים לגן-עדן. הם נופלים בדרך כיוון שהם חלשים מדי, והמדיניות הכלכלית של שר האוצר אינה מצילה אותם. כמה מאות מיליונים, שלא נאמר כמה מיליארדי שקלים, יכולים היו לעדכן את סל התרופות בתכשירים חדשים מצילי חיים של חולים מוכי גורל. אפשר להאכיל ילדים בבתי-הספר ארוחה חמה אחת ביום באמת, ולא ב"ישראבלוף" מתרומות, כקבצנים. ב-5 מיליארדי שקלים אפשר לעשות המון דברים טובים באמת. אפשר להשקיע בחינוך, בקליטת עלייה, ביצירת מקומות עבודה, אבל הממשלה מתכוונת להוציא 5 מיליארדי שקלים, להגדיל גם את הגירעון, כדי לעקור יהודים מבתיהם, במהלך שלא היה כמותו לעידוד הטרור מאז קום המדינה. לזה יש כסף. הצבועים אומרים שהעקירה תחסוך לנו כסף שמושקע היום בהתנחלויות ובשמירה עליהן. שר הביטחון יודע להבטיח שיוכל לחסוך חטיבה שלמה המושקעת היום בשמירה על יישובי חבל-קטיף, אבל כאשר בעוד שנה יסתבר שצריך יותר כוח, יותר חיילים, לא פחות, האם תזכרו לו אז את השקר הזה ותפטרו אותו? אני אומר לכם, חייל אחד לא ייחסך, קליע אחד פחות לא נצטרך לירות, אלא להיפך, הוצאות הצבא יגדלו והנזקים למשק יגדלו כתוצאה מהתגברות הטרור. אבל מתוך שמחה לשמה שבעקירת יהודים, מוכנים צבועי העבודה לתמוך בשרון ובתקציב ממשלתו. נכון, שמענו את חבר הכנסת בייגה שוחט מונה אחד לאחד את חוליי התקציב, וגם שמענו אותו מצהיר כי הוא מתנגד לתקציב, אבל הוא גם אמר כי ההתנתקות חשובה. כל כך חשובה, שלא ייתנו לממשלה ליפול בגלל התקציב, כלומר, הם נותנים את ידם לאותו קפיטליזם חזירי. יש בידיכם להפיל את התקציב הזה, אבל כדי לעקור יהודים הכול מותר, גם להיות קפיטליסטים חזירים. והמפד"ל, המפד"ל שיכולה היתה כבר מאה פעם להפיל את הממשלה ולבלום את האסון, היא ביקשה דחייה של 14 יום, כדי שתוכל להרים יד לתמוך בתקציב, שבלעדיו אין התנתקות. ומה הם אומרים? אנחנו מתנגדים לעקירת יהודים מבתיהם, אבל אנחנו תומכים בתקציב הבולדוזרים להריסה. בתי-כנסת תחריבו בתקציב הזה, בתקציב הזה ממש בתי-מדרש תחריבו, קברות תעקרו, בתי יהודים ומזוזות בשעריהם, עליהם יעלה הכורת רק בזכות שיתוף הפעולה שלכם. אתם הנכס האסטרטגי של ראש הממשלה, ואחר כך תבואו לקהילותיכם לספר בין מנחה למעריב איך נאבקתם מבפנים להציל את ההתיישבות. אבל מה לעשות, לא נסתייע, בגללכם לא נסתייע. בגללכם לא נסתייע. הבוחרים שלכם יזכרו לכם זאת היטב, לא ניתן להם לשכוח. טובלים ושרץ בידם, מגלגלים בעיניים כאילו אין בתקציב סעיף להתנתקות, זה רק בחוק השני, התקציב להתנתקות, הם אומרים. חברי הכנסת, זה תקציב רע של ממשלת מיעוט, שיעבור רק כיוון שראש הממשלה הפך את עצמו למשיח החדש של "שלום עכשיו", והשפנים התרבו במקומותינו, ועל הצבועים - על הצבועים כבר דיברנו. תודה רבה.
אדוני יושב-ראש הכנסת, חברי חברי הכנסת, ממשלת המיעוט – שאפילו נציג אחד לא היה לה לשלוח הנה. בשבוע שעבר, בקול ענות תרועה, אמרה הממשלה להניח גם את תקציב המדינה וגם את חוק העקירה והשילומים על שולחן הכנסת. בעניינים הפעוטים הללו של ארץ-ישראל וגירוש אלפי יהודים מבתיהם לא היתה לממשלת המיעוט כל בעיה להשיג רוב בכנסת. יש כאן מספיק חברי כנסת הרוקדים משמחה רק לעצם המחשבה איך הפך עצמו ראש הממשלה במלחמתו במשיחיות לא למשיח השקר של השמאל, אלא לחמורו של משיח השקר; כדי שיוכלו לרכוב עליו לעקירה ולגירוש. אבל לדברים הגדולים ממש בדברי ימי עמנו ומדינתו – לכסף – לא נמצא רוב לממשלת המיעוט. לפיכך הקפיאה הממשלה את החוק לפי שעה, עד שראש הממשלה יגמור לגמד את שר האוצר שלו, ועד שייגמר המיקח והממכר בתגי המחיר של ההסכמה עם התקציב הזה, שאין בו באמת די כסף לתרופות, אין בו תמיכה בחלשים, אין בו פיתוח תשתית מדעית בישראל, ואין בו סיוע לעלייה ולעולים – כי אין כסף. אבל יש בו די כסף – גם אם במובלע, בתרמית, בלי להזכיר את המלה המפורשת גירוש; יש בו 5 מיליארדים להתנתקות. איך יהיה כסף לילדים רעבים כשיש כל כך הרבה כסף לגירוש יהודים – 5 מיליארדים, וגם אותם במחתרת, כגנבים בלילה, בציון "הגדלת הגירעון ב-0.4%" – לשון נקייה לגירוש 8,000 יהודים. יש 10 מיליארדי שקלים לגדר, שכל טיסן צעצוע של ה"חיזבאללה" עוקף אותה או שכמותה; שכל צינור ברזל ב-100 שקלים שהופך ל"קסאם" תוצרת-בית לועג לה מלמעלה. 15 מיליארד שקלים לגדר ולהתנתקות, שכל תכליתן להקים מדינה פלסטינית, שופכים אצלנו לריק. אז איך נתפלא שיש ילדים רעבים כל כך רבים בארץ? אדוני היושב-ראש, אין לנו אמון בממשלת המיעוט. עוד צעד ועוד צעד – העקבות בדרך לבית הנשיא כבר מוטבעים. ראש הממשלה יבוא ויטען כי לתוכנית ההתנתקות יש לו רוב; רק למשול אין לו רוב, ולכן סופו ללכת לנשיא, ויפה שעה אחת קודם. אבל כולנו יודעים שאם לא היה ראש הממשלה הופך עצמו לנביא "שלום עכשיו", לא היתה הממשלה מתפרקת. מחר בשעה 19:00, חברי חברי הכנסת – וכנראה אין ראוי יותר מלומר על כך אם ירצה השם – מחר בערב יצטרפו גם חברי המפד"ל לספסלי האופוזיציה, כולנו תקווה.  לו יצאו לפני חודש, לא היתה התנתקות. הם יודעים זאת, אתם יודעים זאת. המפד"ל תבוא לספר לנו איך מנעה את ההתנתקות, רק המציאות טופחת על פניהם. מחר, אם ירצה השם, יאבד ראש הממשלה עוד נכס אסטרטגי שלו. יצא המרצע מן השק, והשק יהיה לצרור נקוב, ומי שהוא אדון הצרור הנקוב הזה, מה לו להתפלא על כך שרבבות ילדים רעבים בארץ. אין לנו אמון בממשלת המיעוט, ולא בצרורה הנקוב, וככל שימהר ראש הממשלה אל בית הנשיא, כן ייטב לישראל. תודה רבה.
אדוני היושב-ראש, גברתי השרה, חברי הכנסת, הצעת החוק הזאת היא כנראה אילוץ, בהעדר מקורות מימון, עם ירידת התמלוגים והצורך למצוא מקורות מימון חלופיים. אבל שליטתו של משרד החינוך בתעשיית הקולנוע באמצעות תמריצים לא הובילה אותנו עד היום למניעת השימוש בתקציבי המדינה לתעמולה אנטי-ישראלית ארסית ביותר. יש סדרה של הפקות מקור ישראליות שיכולות להיות בהשקט ובבטחה מוצגות ב"אל-מנאר" של ה"חיזבאללה", ולא ישימו לב שהן מתוצרת ישראל. אני מבקש להתייחס בכמה משפטים למה שנראה רק אתמול באחת מהפקות המקור שלנו, בטלוויזיה, בערוץ השני, בסדרה שנקראת "ארץ נהדרת". הוצגו שם שני מתנחלים, זכר ונקבה, שניהם בהיריון, נושאים שלטים "שרון בוגד" ומתכננים את רצח ראש הממשלה. סאטירה נועדה להשיג משהו; סאטירה נועדה לחשוף חולשות, לחשוף חסרונות, לחשוף עוולות, לחשוף שחיתות, להילחם בפגעים חברתיים, במפגעים קשים. מה ניסו להשיג במראה הזה? האם ניסו למנוע את הרצח הפוליטי הבא? האם מישהו משלה את עצמו שהרוצח הפוליטי הבא בישראל, חס וחלילה, הוא מצופי "ארץ נהדרת", או שמעגל ההתייחסות הקרוב לו, שממנו, על-פי ראש השב"כ, הוא שואב את תמיכתו, הוא מי שצפה  ב"ארץ נהדרת" אתמול ומשם הוא ישתכנע שלא לצאת לדרכו האיומה? או שמא ניסו משהו אחר? שמא ניסו ללבות שנאת אחים ולעשות דה-לגיטימציה לציבור של המתנחלים, ולכן הם הוצגו מכוערים, בהיריון, דתיים, נושאי נשק, רוצחי ראש ממשלה? באותם כלים אנטישמיים השתמשו באירופה לתאר את היהודים. תיארו אותם מכוערים, דתיים, שחורים, מוזרים ורוצחי אלוהים. ברקע הדברים יש הטפה לשנאה, דה-לגיטימציה של ציבור שלם. מי שחושב שאתמול, בסאטירה הזאת, פרקו את נשקו של – חס וחלילה – רוצח ראש הממשלה, טועה טעות מרה. אתמול, בסאטירה הזאת, טענו  כדור אחד נוסף במחסנית של מלחמת האחים. תודה רבה.
אדוני היושב-ראש, חברי הכנסת, אני מבקש להודות לכבוד יושב-ראש הכנסת באופן אישי ולנשיאות הכנסת כולה על שהאירו אתמול את עיני, ואני מקווה שגם את עיני כל העם היושב בציון, כי הצעת החוק שהגשתי - נפש תחת נפש - האומרת כי תחת כל יישוב יהודי  המתוכנן לפינוי מחבל-עזה וצפון השומרון יפונה גם יישוב ערבי מתחומי ישראל - הנשיאות קבעה: זוהי הצעה גזענית. אני שב ומודה על הקביעה הערכית הזאת ומסכים לה. אני רק תמה אני מדוע לא הוחל הכלל הזה על הפינוי רק של יהודים בתוכנית ההתנתקות. לא ייתכן שגזענות היא חד-צדדית. תודה גם לחבר הכנסת כהן, שדרש היום להדיח אותי מראשות ועדת האתיקה בגלל ההצעה הזאת. אם זו גזענות, איש מתומכי ההתנתקות לא יוכל גם הוא לשמש במשרה הזאת. תודה רבה.
אדוני היושב-ראש, אדוני השר, חברי חברי הכנסת, בעת האחרונה לא מתרחשים הרבה דברים שראוי לומר עליהם "בשעה טובה" יותר מאשר על מותו הצפוי של גדול רוצחי היהודים מאז השמדת יהודי אירופה. אבל מותו משמש עילה טובה להתבונן בו, לתהות בזכות מה זכה הרוצח הזה להביס לא רק את רבין ופרס, אלא גם את נתניהו ושרון. והכול, על-פי חלומו של ערפאת ועל-פי תורת השלבים שלו. מה היה באיש הזה, שאפשר לו לנצל את כל תבוסותיו ולהפוך אותן לניצחונות? מה היה בו, שבני עמו, אף שידעו היטב כי הוא גוזל מאות מיליונים מקופתם, סלחו לו על הכול? אוהביו אומרים עליו שהוא אבי האומה הפלסטינית. אכן, לא היתה אומה כזאת לפני 50 שנה, והוא שהפך אותה לגורם בין-לאומי מוכר. הוא הבין שהעולם מבין רק כוח. וטרור הוא נשק יעיל בעולם המודרני. הוא גם הבין ששקר שחוזרים עליו מאות פעמים הופך לאמת, והיתה לו סבלנות לרצוח עוד ועוד ולשקר עוד ועוד, ולפיכך, אם אכן היה אבי האומה הפלסטינית, הרי זכה ליצור אומה בצלמו וכדמותו. טרוריסט מושחת ושקרן. טום פרידמן כתב עליו מאמר ב"ניו-יורק טיימס" לפני ימים מספר ואמר, שהוא לא הצליח למצוא ב"גוגל" שום דבר על ערפאת וחינוך. איזו טעות. ערפאת הוא מגדולי מחנכי הדור של הפלסטינים. עקבותיו כמחנך יורגשו עוד דורות רבים. הוא חינך דורות של מחבלים מתאבדים, מיליון שהידים. וכדי לוודא שיהיה להם קל לבחור בין החיים והמוות, הוא גם דאג שהחיים במחנות הפליטים שלהם יהיו גיהינום עלי אדמות.
הוא יצר את האומה הזאת בצלמו וכדמותו. ולכן, גם כשהסתלק מכאן סוף-סוף, מה שהיה הוא שיהיה. גם אם יקום אחד פרגמטי כביכול, יהיה זה רק כדי לשחק טוב יותר את התפקיד שייעד לו ערפאת על-פי תורת השלבים שלו. ממנו למדו הפלסטינים כי שום דבר לא מטמטם את העם העתיק והחכם שלנו יותר מאשר רוצח שממלמל כי חזר בו מדרך הרצח והוא רוצה שלום, רק שיסכימו לתת לו מה שהוא מבקש, כי הכבוד חשוב לו. אדוני היושב-ראש, חברי חברי הכנסת, רשת טלוויזיה זרה שמעה ממני דברים ברוח זו לפני ימים מספר, אבל לסיום הם שאלו אותי, אם אין לי לפחות משהו טוב אחד לומר עליו. אמרתי: יש, בוודאי יש; שסוף-סוף הוא מת.
האמת היא - הייתי מסתפק בדברי.
תודה לסגן השר. אני שמח לשמוע שאין כוונה להוציא את כוחות צה"ל מצפון השומרון, רק שאינני מבין מדוע זה נכלל בחבילת ההתנתקות. אם ברצועת-עזה אומרים שמוציאים את הצבא, מוציאים את היישובים, אנחנו כאן, הם שם, זה אולי סוג של התנתקות. בצפון השומרון, אם לא מתכוונים להוציא את הצבא, למה מתכוונים להוציא את היישובים? האם יש כוונה להודיע לתושבי העמק ושיפולי הרי השומרון הצפוניים, שהם נכנסים לטווח ה"קסאם" אחרי תחילת התוכנית?
אדוני היושב-ראש, חברי חברי הכנסת, הצעת החוק ראויה ואתמוך בה. אינני בטוח שההצעה עצמה באמת דואגת לשלום הילד, כמו שהיא באה לענות על צורך אמיתי לשלב נוער מוקדם יותר מכפי שאנו נוהגים היום בקבלת החלטות ובחינוך לאזרחות טובה. נדמה לי שלפני שניים-שלושה דורות, אנשים בני 17 לקחו אחריות מלאה לגורל עמם, השתתפו כחיילים, היו מעורבים כבר הרבה יותר במעגלי העבודה. זכינו שאנחנו יודעים לחנך אותם יותר זמן, לתת להם לימודים והוראה לטווחים ארוכים יותר, אבל בכך גם יצרנו איזו חממה שמגינה עליהם באופן מלאכותי ממעורבות ושותפות בחברה, ולכן אני סבור שהצעת החוק הזאת ראויה ומתאימה. צריך רק לזכור, שבעולם שבו אנחנו חיים, כאשר ילד בן 16 משכם מקבל אחריות לגורל עמו ולגורלנו אנו והולך ומתפוצץ בשוק הכרמל, לחשוב שנער בן 17 במדינת ישראל לא יכול להיות חבר בעמותה - זה בוודאי מתעלם מהמצב שבו אנחנו חיים. תודה רבה.
אדוני היושב-ראש, אדוני ראש הממשלה, חברי חברי הכנסת, ועדות חקירה בישראל הוקמו תמיד לאחר אירוע, או כשתהליך מסוים התמשך והגיע עד לרמה משברית וחייב חקירה מעמיקה. החיסרון בשיטת חקירה כזאת הוא, שמטבע הדברים, חיפוש האמת שם נתקל בקשיים רבים בגלל תוצאות האירוע. כאשר אירוע או תהליך מסוים נגמר באסון, כמו אסון המסוקים, או אירוע משברי דמוי אירועי אוקטובר במגזר הערבי, לעתים קרובות איננו מצליחים להגיע לחקר האמת, משום שהוועדות השונות עוסקות יותר בעורכי-הדין של המופיעים בפני הוועדה מאשר ביכולת ללמוד את האירועים בלא חשש שהעדות תפגע במעיד. ועדות החקירה השונות שהיו בתולדות מדינת ישראל, תועלו או נשאבו בסופו של דבר לחיפוש אשמים, במקום לעסוק בבקרת התהליכים והבנת הגורמים לאירועים. ההצעה שאני בא להניח לפניכם היום באה ליצור תהליך פרוספקטיבי. הקמת ועדת מעקב שתלווה את התהליך שעליו החליטה הכנסת ב-25 באוקטובר, כשאימצה את החלטת הממשלה בעניין ההתנתקות. במקום ועדת חקירה לאחר מעשה, אני מציע כי תקום ועדה פרלמנטרית שבה ייוצגו סיעות שונות בבית הזה ותפקידה יהיה לעקוב אחרי קבלת ההחלטות, לאסוף מסמכים, לגבות עדויות מפי מעצבי התוכנית ומתכנניה, כמו גם גורמי הביצוע שלה, והגורמים והתושבים הפעילים במאבק נגד התוכנית. הוועדה אמורה לתעד את הכוונות המקוריות ואת ההנמקות, לא בבחינת חוכמה שלאחר מעשה המאפשרת שכתוב של ההיסטוריה, לא חוכמה שלאחר מעשה היודעת מה קרה ומפרשת את הצעדים והתוכנית על-פי התפתחות התהליך, אלא תהליך מסודר של מעקב אחרי כוונות ופיתוח תוכניות, ביצוע ותיקוני התוכנית לאור מצבים משתנים. בפעם הראשונה מוצע לכנסת ליטול על עצמה תפקיד מעקב פרלמנטרי בדרך של קביעת מדדי הצלחה או כישלון לפני מעשה ובחינתם לאורך התהליך; ציור המטרה לפני שהחץ נורה, ולא ציור העיגול סביב החץ לאחר שכבר ננעץ בלוח. ראש הממשלה אומר שהתוכנית תמנע לחץ חיצוני של תוכניות אחרות, תתרום לשיפור יחסי החוץ של ישראל, תקטין את החיכוך עם האוכלוסייה הפלסטינית, תשפר את מצבה הבין-לאומי של ישראל. לכל אלה ניתן לקבוע מדדים של הצלחה או כישלון, ולעקוב אחרי המדדים הללו באמצעות הוועדה הזאת. הכנסת שימשה עד היום זירת התגוששות מילולית אידיאולוגית, פוליטית, על התוכנית, זירת התמודדות פרלמנטרית הנוגעת להחלטות הממשלה, וגם קיימה תהליך חקיקה שנלווה להצעת תוכנית ההתנתקות. בכך, בקיום התהליכים האלה, ענתה הכנסת על שני תפקידיה המסורתיים כפרלמנט שמהווה במה לוויכוח ציבורי וכבית-מחוקקים שבו מתקיים תהליך החקיקה. ההצעה שאני מניח בפניכם היום, באה להשלים את פעילותה של הכנסת בתחום האחריות המוטלת עלינו כמפקחים על פעילותה של הרשות המבצעת - התחום השלישי של פעילות הכנסת, שלא בא לידי ביטוי עד היום ביחס לתהליך ההתנתקות. התהליך הזה, של פיקוח הרשות המחוקקת על הרשות המבצעת, יכול כמובן להתקיים באופן שהוא מתקיים היום, באופן לא רציף, בוועדות הקבועות השונות של הבית. בוועדת הכספים אולי יעקבו אחרי תקציבי ההתנתקות, בוועדת החוקה אולי יעקבו אחרי ביצוע התהליך, ובוועדת הפנים אולי יקראו לראשי המשטרה כדי לוודא שתהליכי אכיפת החוק מתקיימים כסדרם. המעקב יהיה ספוראדי, לא רציף, וישובץ בין שאר תחומי העיסוק של הוועדות העמוסות. תוכנית ההתנתקות היא בלי ספק התהליך המרכזי הצובע את כל חיינו - המדיניים, הפוליטיים, הכלכליים, המשפטיים והחברתיים במדינה - בגוון דומיננטי אחד. אני מציע שוועדת החקירה הזאת תחקור את התהליך באופן שיטתי ורצוף, ובכך תביא לידי מיצוי את אחריות בית-המחוקקים בפיקוח על הרשות המבצעת. אדוני ראש הממשלה, חברי הכנסת, אני ער לרמת הנוגדנים הגבוהה העולה מייד כשהצעה כזאת באה מפי, שאני מתנגד מובהק לתוכנית. אני ער לחשש כי ועדה כזאת, אם תקום, תהיה זירה לניגוח הממשלה. אבל ההחלטה נתונה בידי חברי הוועדה, והרכב הוועדה יהיה נתון בידי הבית. איש מחברי הוועדה כמובן לא יתפרק מדעותיו הקודמות, שאתן הוא בא לוועדה, אבל אני בטוח שאם נשכיל להרכיב ועדה שהיושרה של חבריה תהיה השיקול המכריע בצירופם לוועדה הזאת, נוכל להצליח במשימה. נגביר את כוחו של הבית הזה ואולי נתרום גם לשיפור התהליכים, תוך כדי התהליך ולא על-ידי ניסיון עקר לנתיחה שלאחר המוות. חברי הכנסת, כשבאתי בדברים עם סיעות הבית, הבנתי כי עצם הקמת הוועדה הזאת שאני מציע היום נתפסת כהתרסה כנגד התוכנית, כהבעת מחאה, כניסיון לטרפד. שמעתי להצעתו של פרלמנטר מנוסה, שהציע כי הוועדה לא תהיה ועדת חקירה, אלא ועדה מיוחדת אד-הוק, לתקופה של שנה, שתורכב מנציגי ועדות הכנסת הרלוונטיות. הסכמתי גם להצהיר שהקמת הוועדה תופקד בידי מישהו שאיננו מהמתנגדים המובהקים לתוכנית, או מי שרואה בהתנתקות הזאת חזות הכול ויסכים לכל דבר, ובלבד שהתוכנית תצא לפועל. גם אז לא נעניתי, ונאמר לי שלפחות סיעות הקואליציה יתנגדו להצעה. עצם המעקב הפרלמנטרי אחרי ביצוע התוכנית נתפס לפיכך כניסיון לפגוע ולטרפד אותה. ולפיכך, לאחר שהבנתי כי הממשלה מתנגדת לכך שהכנסת תמלא את תפקידה כלפיה בתחום הזה, נותר לי רק לשוב ולהציע בפניכם לא לחכות עד שתתמוטט תקרת הפל-קל תחת רגלי החוגגים, אלא לעקוב באמצעות ועדה פרלמנטרית אחרי תהליך הבנייה או ההריסה – הכול לפי המתבונן. תודה רבה.
אדוני היושב-ראש, באמת ובתמים באתי להציע עבודה פרלמנטרית נכונה של הכנסת מול הממשלה בתהליך המרכזי של חיי מדינת ישראל בעשורים האחרונים. נדמה לי שיש בידינו ההזדמנות לעשות עבודה נכונה של מעקב שיטתי, מרוכז, ולא להסתפק לאחר מעשה בקריאות, לאחר שיש אסון לקרוא להקמת ועדת חקירה, או לקרוא קריאות בנוסח "פושעי אוסלו לדין". אני מתכוון באמת שאפשר וצריך לעקוב בצורה שיטתית אחרי פעולת הרשות המבצעת בדרך של נציגים מוועדות הכנסת השונות, בייצוג של הבית הזה על כל אגפיו. אינני מבין מדוע הממשלה חוששת מהתהליך הזה. אין בו יצירה מראש של רוב נגד התוכנית או בעדה, יש פה תהליך מסודר של איסוף, של מעקב, של בקרה, ונדמה לי שכאילו יש כאן חשש שמא דברים ייחשפו לאור השמש. אינני מבין מדוע.
תודה רבה. אדוני היושב-ראש, אדוני סגן השר, חברי הכנסת, ראש הממשלה הראשון של ישראל, דוד בן-גוריון, ניסח בתחילת שנות ה-50 את תפיסת הביטחון של ישראל. הוא התבונן במפה וראה שהמותניים הצרים והגבולות הארוכים מול מדינות האויב לא מאפשרים הגנה יעילה. לפיכך הוא קבע עקרונות יסוד: כאשר תהיה ישראל בסכנה מיידית של מלחמה, עליה להכות ראשונה ולהעביר את המלחמה לשטח האויב. העומק האסטרטגי של ישראל, גרס בן-גוריון, נמצא בשטח האויב. ישראל צריכה להיות חזקה דיה כדי להלום ראשונה ולנצח. לכן הוא חתר לבניית חיל אוויר חזק, שיהיה מסוגל להכות ראשונה, ויחידות שריון שיעבירו את המלחמה במהירות לעומק שטח האויב. לכן גם החליט בן-גוריון על בניית כושר ההרתעה הגרעינית. ההרתעה הקונבנציונלית של ישראל לא היה בה די כדי למנוע מלחמות וטרור. יכול להיות שהמלחמות נגדנו והטרור נגדנו תמיד היו מוגבלים בעוצמתם, כיוון שאויבינו חששו ממהלומה גרעינית, אם תהיה ישראל בסכנת השמדה, אך שלום לא הצליחה מדיניות ההרתעה להעניק לנו. עוצמתו של צה"ל לא מנעה ממדינות ערב לשלוח אלינו את ה"פדאיון" בשנות ה-50, ולא מנעה את סוריה, מצרים וירדן לחבור למלחמה כוללת עלינו בששת הימים. דוקטרינת הביטחון של בן-גוריון הופעלה במלחמה הזאת, והניצחון אפשר לנו אימוץ של דוקטרינה חדשה. העומק האסטרטגי בסיני, ברמת-הגולן, ביהודה ובשומרון אפשר לנו במלחמת יום הכיפורים לספוג, ולא להלום ראשונה. אבל הוויתור על סיני, הנכונות לוותר על רמת-הגולן והמחלוקת בדבר ההתיישבות ביהודה ובשומרון, עלולים לגרום לישראל להתפרק מכל הנכסים האסטרטגיים שרכשה במלחמת ששת הימים, ולפיכך יהיה גם צורך באימוץ דוקטרינת ביטחון חדשה. גם האופי השונה של המלחמה שאנו נלחמים, מלחמה לא מאוזנת, מלחמה נגד ארגוני טרור, שמכה בנו בלב הארץ ומרתקת כוחות גדולים ליש"ע, מחייב תפיסת ביטחון חדשה. אנחנו חייבים לבחון את עמודי התווך של התפיסה הבן-גוריונית, האם עדיין נכונה מהלומה ראשונה? האם העברת המלחמה לשטח האויב עדיין תופסת? האם יש לנו הרתעה קונבנציונלית מול האויב? האם ההרתעה הגרעינית תהיה תקפה גם בעידן דו-גרעיני? לפני שבועות מספר נערך בכנסת כנס בנושא גבולות בני-הגנה. האלוף במילואים דני רוטשילד הציג בכנס את שיטתו, שגורסת, בין השאר, כי ההרתעה בנויה על שני נדבכים: על היכולות שלנו, קרי המטוסים, הטנקים, החימוש המדויק, רמת האימון והמיומנות של הלוחמים, ועל מרחב התמרון הפוליטי שלנו - האם תוכל ישראל בכלל לקבל החלטה להפעיל את עוצמתה כדי להכריע את האויב. נדבך אחד חסר בתיאוריה הזאת: ממד האויב; לא במובן האריתמטי, של שקלול מספרי הטנקים שלנו ושלהם ושל מספרי המטוסים שלנו ושלהם ושל דיוק כלי הנשק ושל רמת האימון, אלא הממד שבו מתקיימים יעדיו של האויב והאופן שבו פועלת עליו ההרתעה שלנו. אנסה להשתמש בדוגמה עירקית כדי להסביר את הטיעון הזה. אין ספק כי לארצות-הברית היו שני הנדבכים היוצרים, לשיטתו של האלוף רוטשילד, הרתעה. היו להם היכולת וחופש התמרון המדיני. איש בעולם השפוי לא פקפק כי ארצות-הברית יכולה להכריע את עירק, ואיש לא מפקפק במעמד מעצמת העל של ארצות-הברית, שהיא השוטר של העולם, העושה בו כמעט ככל שהיא רוצה. אין ספק שעל-פי כל קנה-מידה אובייקטיבי היה גם סדאם חוסיין יכול להעריך כי יובס במלחמה. החיפושים הנמרצים אחרי נשק להשמדה המונית בעירק מאז הניצחון האמריקני לא העלו דבר. מה מנע אפוא מסדאם חוסיין לפתוח את שערי עירק בפני המשקיפים ולאפשר להם לחטט בכל אשר ירצו, ומשלא ימצאו דבר לשלח אותם לביתם? להימנע ממלחמה, להימנע מתבוסה, אולי לא לאבד את בניו, ואולי גם לא את חייו שלו? מדוע היה כל העולם סבור, שהמשוואות הרוטשילדיות מחייבות שההרתעה תביא את סדאם לכניעה מסוימת, שפירותיה בצדה, ורק סדאם חוסין עצמו הלך בדרך ההפוכה? הוא שאמרנו, יש ממד נוסף, שחייב להיות מובא בחשבון. ההרתעה איננה דו-ממדית אלא תלת-ממדית. על ממדי היכולות והחופש להפעיל אותן יש להוסיף ממד עומק, שמשמעותו: האם שני אלה אכן מצליחים להפחיד את האויב? ממה הוא מפחד בעצם? וכיצד אפשר יהיה להרתיע אותו אם שני אלה אינם מפחידים אותו? בשלב זה אפשר לחזור הביתה אלינו מעירק ולנסות לראות כי מדיניות ההרתעה של ישראל נכשלה תמיד. הניצחון המפואר שלנו בששת הימים היה פרי כישלון ההרתעה. אם היינו מצליחים לשכנע את האויב, כי אנו חזקים ממנו, וכי כאשר אנחנו נדחקים אל הקיר אנו מעזים להפעיל את יכולותינו – אם גם אחרי היסוסים וחיבוטים וגמגומי רדיו רבים - לא היו המצרים מסלקים את האו"ם מסיני וסוגרים את מצרי טיראן. אבל אסור לנו ליפול למלכודת הדו-ממדית, גם כשאנחנו מנתחים את האויב. גם למצרים ולסורים ערב מלחמת ששת הימים היה כוח, והניתוח שלהם גרס שיש להם חופש להפעיל אותו, ותקוות מבוססות כי הנסיבות, התמיכה הסובייטית והבידוד של ישראל יאפשרו להם להגשים את שאיפתם הבסיסית: השמדתה של ישראל. גם לאויב יש שאיפות ויעדים והערכת יכולות וטווח תמרון. מה כל זה אומר לנו היום, כאן ועכשיו? לישראל יש יכולות צבאיות מתקדמות ועוצמה קונבנציונלית אדירה. העולם כולו טוען, והערבים מקבלים זאת כהנחת עבודה, שיש לנו גם יכולות בלתי קונבנציונליות. אבל העימות הנוכחי הוא עימות לא מאוזן, לא מול מדינה וצבא סדיר, אלא מול רשות טרור ותאגיד רופף של כנופיות רצח. נקודות התורפה של ישראל, רגישותה לאובדן חיי אדם בקרב חייליה ואזרחיה, הדמוקרטיה שלה, רגישותה לביקורת בין-לאומית, כל אלה הביאו אותנו לברוח מלבנון תחת מהלומות ה"חיזבאללה". תיאוריית קורי העכביש של נסראללה הביאה את ערפאת להחלטה, כי כדאי לו לצאת עלינו במתקפת טרור מתמשכת, כיוון שבוודאי ינצח בה. כושר ההרתעה של ישראל נשחק במלחמת המפרץ, כשישראל לא הגיבה ולא הענישה את עירק על ירי ה"סקאדים". כושר ההרתעה הזה מול ארגוני טרור נעלם כמעט לגמרי לאחר הבריחה מלבנון, שפורשה על-ידי הערבים כתבוסה ישראלית. ערבים העריכו, ובצדק רב, כי למרות יכולותיה הצבאיות, אין לישראל חופש תמרון מדיני להפעיל את יכולותיה אלו במתארי טרור. ובמבחן התוצאה: ברור כי גם ההצלחות הצבאיות שרשמה ורושמת ישראל מדי יום במלחמה נגד הטרור, לא מצליחות להפסיק את המלחמה ולא מצליחות למנוע הקמת תאי טרור חדשים במקום אלו שאנו מחסלים, להקים מפקדים חדשים במקום אלו שאנו מסכלים סיכול ממוקד, ואין באמצעים שאנו נוקטים כדי למנוע הצמחת מנהיגות לארגוני הטרור במקום אלו הנאספים אל אבותיהם שלא כדרך הטבע. לא הצלחנו בדרך ההרתעה לגרום לאויב למנוע את המשך המלחמה בדרך להגשמת מטרתו, חיסולה של מדינת ישראל. מכאן ואילך, אפשר לשוב ולהציע כי רק הסכם יביא שלום. אלו שמאמינים כי אפשר להגיע לשלום עם הערבים, וביתר שאת עם מותו של ערפאת, ודאי ימשיכו להשתעשע ברעיון הזה גם כשהמציאות תשוב ותטפח על פנינו. אפשר להציע גם המשך ההתמודדות בנוסח הקרבות במנזר סן-סימון בירושלים במלחמת השחרור, שבה ניצח מי שלא נשבר ראשון - זה מה שיכריע בסופו של דבר. אבל אין לנו אפשרות אלא להגיע למסקנה, כי האויב אינו נרתע מכוחנו, והוא מעריך כי יכולתנו להפעיל אותו מוגבלת. רק אם נבין ממה הם מפחדים באמת, כלומר אובדן שטח לצמיתות, פתרון בעיית הפליטים וסתימת הגולל על הקמת מדינה פלסטינית, רק אז נצליח לבנות שוב את עמוד התווך שנהרס בתפיסת הביטחון הלאומי שלנו. רק אז נצליח לשקם את יכולת ההרתעה של ישראל. אני מציע שנקיים דיון במליאה בנושא כושר ההרתעה של מדינת ישראל.
אני לא יכול להציע משהו אחר.
במליאה יש מאתיים נושאים. זה לא יגיע עוד שנתיים. זו הבעיה.
גם אם זה היה לוקח יום אחד, היינו עושים את זה.
החוק ראוי, ולטעמי הוא מעניק כלים נחוצים לכליאה תוך שמירה על הזכויות המינימליות של האסירים. אני רק מבקש להתייחס בקיצור להתבטאות מדהימה שהעלה לפנינו השבוע שר הפנים ביחס לאסיר אחד היושב בכלא בישראל לאחר שהורשע בחמישה מעשי רצח ונידון לחמישה מאסרי עולם. לשר הפנים יש תובנות עמוקות בכל הקשור למערכת הצדק המקומית, והוא יודע שאנחנו לא ממש מתכוונים למה שאנחנו אומרים. אם הרוצח הזה ראוי, למשל, להתמודד על תפקיד יושב-ראש הרשות הפלסטינית, הרי ראוי שנתחשב ברגשותיהם של שכנינו ולא נתעקש על דין רוצח עם מי שהם רוצים ביקרו. הייתי מצפה לאמירה ערכית, האומרת שחברה הרוצה לשים בראשה רוצח שנידון לחמישה מאסרי עולם כנראה מחפשת לה מנהיג בצלמה וכדמותה, אבל מוטב לה שתתכבד ותמצא אחד שטרם נתפס ונכלא. תודה רבה.
אדוני היושב-ראש, חברי חברי הכנסת, הצעת החוק של חברי הכנסת פינקלשטיין ורצאבי ראויה וראוי לתמוך בה. אין ספק כי ראוי שבכל גוף המעמיד בראשו דירקטוריון, ויש משמעויות פיננסיות לקיומו או להישרדותו, לרווחיותו, או לעלות השירות שהוא מעניק וליעילות שלו - אין ספק כי ראוי שבכל גוף כזה ימונה לפחות מומחה פיננסי חיצוני לדירקטוריון שלו. וראוי מאוד גם לקבוע כישורי סף לדירקטורים אחרים. שמעתם מחברי, חבר הכנסת אריאל, כי היום למדנו בוועדה לביקורת המדינה עד כמה נדירים הם אנשים ראויים כל כך, אנשים שיש להם גם הבנה פיננסית וגם הבנה במקרקעין וגם הבנה בחקלאות וגם הבנה בדרכי המינהל והצבא והשיווק, ואפילו בבתי-קברות. כל כך קשה למצוא אנשי אשכולות עשירים כל כך, עד שכשכבר מוצאים אחד כזה, ממנים אותו לעמוד בראש גופים רבים, או להיות חבר בכולם. דא עקא שלא רק שהוא עומד בראש גופים כלכליים, חקלאיים, שיש להם זיקה ישירה ועבודה יומיומית עם ההתיישבות שבחבל-קטיף, אלא שהוא מונה גם מטעמו של ראש הממשלה לעסוק בפירוק, בגירוש, בעקירה ובפיצוי של אותם אנשים, אותה מערכת התיישבות ואותו חבל. כללי המינהל והחוק העוסקים בניגוד עניינים, מדברים במפורש על כך, שאין צורך להוכיח שאדם באמת קיבל החלטה מנוגדת לאינטרסים של אחד הגופים שהוא מייצג. אסור לו אפילו להיות במצב שבו לכאורה הוא במצב של ניגוד עניינים. קבע כבוד השופט העליון ברק - אפילו אבק של חשד של ניגוד עניינים אסור שיהיה. נדמה לי שמינויו של יונתן בשיא לראש הגוף העוסק בפיצוי, בפירוק, בגירוש ובעקירה, יחד עם היותו מקבל שכר ועומד בראש גופים כלכליים שיש להם עיסוק מסחרי יומיומי הנוגע בענייני חבל-קטיף, הוא פסול מכול וכול, נגוע בניגוד עניינים, ויש לפסול את האיש מתפקידיו אלה. תודה רבה.
אדוני היושב-ראש, אני מבקש להביע מחאה בשם הכנסת. שר שמתכוון לא להגיע ולהשיב על שאילתות, ראוי שלפחות יודיע ויתנצל. זו פגיעה בכבוד הכנסת.
לא, זה היה נכון למועד שבו הדברים נאמרו.
אדוני ודאי פרלמנטר ותיק ממני והוא יודע שאי-אפשר לבנות על לוחות זמנים, כי רבים נעדרים.
אדוני השר, דבר ראשון, דברי שבח אחרי הביקורת שאמרתי, מכיוון שחשבתי שלא הצלחת להגיע. התשובה ניתנה בזמן אמיתי, בניגוד לתשובות על שאילתות אחרות הערב, שניתנו חמישה ושישה חודשים אחרי מועדן. השאילתא שלי נגעה בממצאים של הסקר שערכה הרשות השנייה, והתשובה שלך עסקה במשתתפים בתוכניות, באלה שהופיעו על המרקע. אבל ממצא נוסף מאותו סקר אומר: נראה כי מרבית משתתפי המחקר רואים במעצבי אופי השידור הטלוויזיוני המסחרי גברים אשכנזים, חילונים, מבוססים, תושבי מרכז הארץ ושמאלנים. כלומר, אלה שעושים את התוכניות. האם יש בדעתך לנסות לקבוע אפליה מתקנת ביחס לקבלת עובדים ברשות הזאת, כדי שאלה שמעצבים את השידור יהיו אחרים?
תודה, אדוני היושב-ראש. Ynet מסר היום, כי חייל צה"ל, מדריך בצבא בדרגת רב-טוראי, הודח מתפקידו כי אמר בפני חייליו: ערפאת מת בשעה טובה. כיוון שממשלת ישראל הגדירה לא פעם את ערפאת כמי שארגן מעשי טרור ורצח נגד יהודים, כיוון שראש ממשלת ישראל הגדיר אותו לא פעם כארכי-רוצח, וקיים דיונים בממשלה אם כדאי להרוג אותו או לגרש אותו, אני לא מבין את הצביעות שבהדחת החייל, שאמר מה שראוי היה שכל יהודי בארץ-ישראל יחוש: מת בשעה טובה. מה רצו שיגיד? ערפאת, זכר צדיק לברכה, נאסף אל אבותיו? ערפאת, נוחו עדן, נפטר הבוקר? מדוע אסור לחייל צה"ל להביע שמחה פשוטה על מותו של גדול רוצחי היהודים מאז היטלר? תודה.
אדוני היושב-ראש, אדוני יושב-ראש הכנסת, חברי חברי הכנסת, עשר שנים להסכם השלום עם ירדן - זה זמן טוב לחשבון נפש מהיר. מה קרה מאז ומה קורה היום? בניגוד להסכמי שלום אחרים, ההסכם הזה לא היה הסכם של שטחים תמורת שלום, כלומר, גם כשלא קיבלנו שלום חם, לפחות לא שילמנו בעבורו באינטרסים ישראליים עיקריים. אבל סיר הלחץ ההולך ותופח באוכלוסייה הערבית ביהודה, שומרון וחבל-עזה, ההתחייבות של נשיא ארצות-הברית לרתום את מאמציו בשנים הבאות להקמת מדינה פלסטינית, והשמחה שהביע ראש ממשלת המיעוט בישראל, אריאל שרון, לשמע החזון הזה - כל אלה מאותתים או צריכים לאותת לירדן: שימו לב, ממערב תיפתח לכם הרעה. מדינה פלסטינית עצמאית היא איום קיומי לירדן לא פחות משהיא איום קיומי לישראל. הפלסטינים מהווים 70% מתושבי ירדן. בית-המלוכה ההאשמי הוא נטע זר, בדואי מחצי האי ערב – בעבר הירדן המזרחי. גם היום חושש בית-המלוכה ההאשמי שמא יקומו עליהם הפלסטינים להפילם מכיסאם ולשלוט תחתם, וביתר שאת אם תהיה להם מדינה עצמאית ממערב, עם לחץ פנימי וחלום "פלסטין הגדולה". למדינת ישראל היה תמיד אינטרס מובהק בקיומו של המשטר ההאשמי, כיוון שרצינו מדינת חיץ בינינו לבין עירק, וחששנו מפני הקמתה של מדינת טרור פלסטינית עוינת, שתחבור ביום פקודה לחזית המזרחית. עירק כאיום אינה קיימת כרגע, החזית המזרחית התפוררה, ואם תקום, חלילה, מדינה פלסטינית ממערב לירדן, תהיה ישראל מעוניינת שסיר הלחץ הזה יתפרץ מזרחה ולא מערבה. שוב לא יהיה זה אינטרס ישראלי להציל את ירדן. מה הפתרון? הפתרון הוא מניעת הקמתה של מדינה פלסטינית, הפתרון הוא טיפול בתשתיות הטרור, ביישובם מחדש של מיליוני הפליטים הפלסטינים בירדן, במים שיועברו לשם בתעלת ימים, באנרגיה שתופק במפעל כזה להתפלה, בהשקעות זרות לפיתוח מקורות תעסוקה, בהפיכת ירדן ממדבר לגן פורח ובהוצאת מיליוני הפליטים המוחזקים 56 שנים כבני-ערובה בידי אחיהם בתנאים נוראים.  אז, רק אז, יהיה זה האינטרס הישראלי העליון שהממלכה ההאשמית-פלסטינית תוסיף להתקיים במתכונתה זאת. תודה רבה.
אבל כתוב גם "כן יאבדו כל אויביך ישראל".
אדוני היושב-ראש, אדוני סגן השר, חברי חברי הכנסת, שני טילי "קטיושה" נפלו בצפון, וצה"ל לא הגיב. גם בשבוע שעבר היו כאלה, ושתקנו. שמענו כל מיני תירוצים: זה לא "חיזבאללה" בדיוק, זה ארגון אחר - לא חשוב. התירוצים לא היו ראויים. דרום-לבנון זה מקום מסודר. ה"חיזבאללה" שולט בו בפקודת סוריה ואירן. זה לא ה"פאודה" של הרשות הפלסטינית. ראשי היישובים בצפון קוראים לקברניטי המדינה לא להבליג, כי הבלגה תגביר את חוצפת ה"חיזבאללה". אבל קצינים בכירים בצה"ל מצוטטים כאילו אמרו שישראל לא צריכה לגרור את האזור להתלקחות, כיוון שה"חיזבאללה" מצויד באלפי רקטות. ועוד ידעו מקורות ביטחוניים שלנו, ולא של ה"חיזבאללה" חלילה, לחזות שאם יפתח ה"חיזבאללה" במתקפת רקטות על צפון הארץ, צפויים מאות קורבנות בגליל, חס וחלילה. הבריחה מלבנון אפשרה את הגעת ה"חיזבאללה" אל הגדר, העניקה חופש פעולה מלא לארגון להצטייד, להתאמן, להתחפר, להכין לירי אלפי רקטות; הבריחה מלבנון הביאה להחלטתו של ערפאת לזנוח את המשא-ומתן, כי טרור מביא יותר פירות. ובמעגל קסמים - מעגל כשפים ממש - הצלחת האינתיפאדה לגרש את ישראל מחבל-עזה ומצפון השומרון, העובדה שתחת לחץ טרור מתכוונת ישראל לעקור 25 יישובים, לגרש 8,000 יהודים - העובדה הזאת מפעילה מחדש את ה"חיזבאללה". טרור זה כדאי, זה כדאי - משדרת ישראל לכל רחבי המזרח התיכון, ומי רעול-פנים ולא יזדרז לשגר איזה טיל? ההבלגה של ישראל מחזקת את ידי אותם מנהיגים ב"חיזבאללה", הטוענים כי השיגו מאזן אימה עם ישראל, ולפיכך ישראל לא תעז להגיב ואפשר להסלים עוד ועוד. ככל שישראל תאחר או תהסס בתגובתה, נשלם מחיר דמים גבוה יותר. לישראל, חבר הכנסת מצנע, יש כושר הרתעה מוגבל ביותר. כל העוצמה הצבאית שלנו אינה מונעת מלחמות ואינה מונעת טרור, ולפיכך הרתעה אין לנו; יכולת תגובה יש לנו, אבל ככל שנאחר להגיב ייתוספו עוד רקטות במנהרות הנשק של ה"חיזבאללה" ובמערות התחמושת שלהם, ואנחנו נצטרך לשלוח את חיילי צה"ל עמוק יותר לשטח לבנון כדי לעקור אותן. רק עוד דבר אחד. ראו כמה אנחנו מוטרדים ומדברים על שתי "קטיושות". בחבל-קטיף נפלו מאות רקטות "קסאם" ואלפי פצצות מרגמה. כיוון שלא הצלחנו למנוע אותן - נקבל אותן בכל הארץ כמו בצפון.
אם היתה נופלת "קטיושה" אצלך בחצר - - -
אדוני היושב-ראש, גברתי השרה, חברי חברי הכנסת, אני בא להכות על חטא היום, משום שבמו-ידינו גרמנו למצב הנורא הזה של הגמלאים והקשישים והחולים הסיעודיים. במו-ידינו, כי לפני 100 שנה היתה תוחלת החיים קצרה הרבה יותר – 40, 45. אבל ההתקדמות ברפואה, בסניטציה וברפואה המונעת כמעט והכפילו את תוחלת החיים. אנחנו גאים בכך, אבל אנחנו מכים על חטא. כי כשהוספנו שנים לחיים, לא הוספנו לשנים גם חיים; חיים של כבוד, חיים של קיום מכובד מינימלי, של לא להזדקק לחסדי זרים, לאגודות צדקה, לבתי-תמחוי. חבר הכנסת רשף חן, שדיבר כאן בשם סיעת שינוי, אמר שהאיחוד הלאומי איננה מפלגה שדואגת למצב הסוציאלי של העניים. אנחנו מתעסקים רק בהתנתקות, אבל אנחנו מנסים להיות היום מפלגה של גם וגם וגם. נדמה לי שלמדנו שיעור כזה משינוי – מפלגה שגם דואגת למעמד הביניים וגם מקצצת את הגמלאות של ההורים שלהם; גם דואגת לסטודנטים וגם דואגת לבטל את דוח ועדת-וינוגרד, כדי שהסטודנטים ישלמו יותר, גברתי שרת החינוך.
אבל עוד אנחנו יכולים ללמוד מנציג שינוי, שהיום מפלגה שתומכת בקשישים ובגמלאים, בהכרח כדאי לה לצאת נגד הממשלה; משום שהממשלה, בידוע, פוגעת בקשישים, פוגעת בגמלאים, גורמת להגברת העוני בישראל, ודוח העוני שהתפרסם השבוע מדבר על 1.5 מיליון עניים במדינת ישראל. עמותה ששמה "לתת" מבצעת סקר של עמדות הציבור ביחס לממשלה, ואומרת ש-51% מהציבור יודעים שהממשלה מחריפה את מצב העוני, ועוד 27% מהציבור סבורים שהממשלה אולי לא מחריפה את מצב העוני, אבל בוודאי לא עוזרת לקשישים. רק 17% מהציבור סבורים שהממשלה נאבקת בהצלחה בעוני. וזה מה שהממשלה תקבל אולי בבחירות הבאות אם תמשיך בדרך הזאת, של פגיעה בגמלאים ופגיעה בקשישים והתעלמות מצורכי מערכת הבריאות ומצורכי הסעד של - - -
הזמן עובר מהר כשנהנים. הרבה יותר מחודש.
תבדוק בפרוטוקול אם אני הצבעתי בעד התקציב.
תבדוק בפרוטוקול אם אני הצבעתי בעד תקציב המדינה הזאת. מעולם לא תמכתי בתקציב המדינה. מעולם לא הצבעתי בעדו.
תבדוק לפני שאתה אומר. ואתה, חבר הכנסת חזן, אתה יודע שהתקציב הזה איננו אלא כלי להעברת מדיניות ההתנתקות של הממשלה, לעקירת אלפי יהודים. היד שלך לא תרעד כשאתה תתמוך בתקציב? גם לפגוע בקשישים, גם לפגוע בגמלאים וגם לסייע לממשלה להעביר התנתקות ולגרש יהודים. היד שלך לא תרעד. תבדוק מי תמך בתקציב המדינה בפעמים הקודמות ותבדוק עם עצמך אם אתה תצביע נגד ההתנתקות הזאת.
רבבות גמלאים בישראל, חברי הכנסת, חיים ממה שאנחנו כולנו מוציאים בחודש עבור חשבון הפלאפון שלנו - אם היינו משלמים אותו בעצמנו. וכשאנחנו שומעים שהגמלאות הן בסדר-גודל של 1,500 שקל לחודש ולזוג - 2,500 שקל לחודש, באמת אנחנו תמהים איך אפשר לחיות מסכום כזה. חודש אחרי חודש נמצאים גמלאים במצב שבו הם צריכים להחליט אם לקנות תרופות או לקנות מזון, ואם יש להם מזל, דלקת הריאות שלהם היא מחיידקים שרגישים לפניצילין זול, ואם אין להם מזל, הם תופסים דלקת ריאות מחיידקים שרגישים רק לצפלוספורינים מהדור השלישי, והם צריכים להחליט מאיפה הם לוקחים מאות שקלים לתוספת בסך 30% השתתפות עצמית בתרופות, שמחייבים אותם היום במסגרת ביטוח הבריאות הממלכתי. החוק הזה היה חוק מצוין, חברי הכנסת, לפני שהאוצר התחיל לכרסם בו, והיום שיעור ההשתתפות העצמית בתרופות הוא מהגבוהים ביותר בעולם במדינות שיש בהן ביטוח. במי מדובר? באנשים שהם שוהים בלתי חוקיים או באנשים ששילמו כל החיים שלהם לקופת-חולים ולביטוח לאומי ולמס הכנסה, אבל עכשיו הם צריכים להחליט אם הם קונים מזון או קונים תרופות? זה המצב, ושר האוצר מסביר לנו כמה המצב טוב, נפלא, ממש מצוין, יותר ויותר טוב. אם כל כך טוב, למה כל כך הרבה אנשים הולכים לבתי-תמחוי כל חודש, אדוני היושב-ראש? תודה רבה.
במלאות עשור להסכם השלום עם ירדן ולאחר מות ערפאת, קוראת הכנסת לממשלת ישראל לנקוט צעדים הדרושים לקידום השלום במזרח התיכון. על-פי התוכנית ירדן היא פלסטין. במסגרת התוכנית תוגדר ירדן כמדינת הלאום הפלסטינית, שבה ייושבו מחדש הפליטים הערבים.
אדוני היושב-ראש, אדוני סגן השר, חברי חברי הכנסת, ערפאת מת, סוף-סוף מת. באמת שאינני מבין את ההתחסדות והצביעות העומדות מאחורי הדחת מדריך בצה"ל שאמר שערפאת מת בשעה טובה. מדוע אסור להגדיר את שעת מותו של גדול רוצחי היהודים מאז היטלר שעה טובה? אבל לא בזאת עסקינן. מבחינות רבות ערפאת הוא אבי האומה הפלסטינית. מי שנתן לו את התואר הזה ודאי היה סבור שבכך הוא מאדיר את ערפאת. אם זה נכון, הפלסטינים צריכים לחשוש שהוטבעו בהם תכונותיו העיקריות של אבי אומתם: רוצח המונים, מושחת ושקרן. ואם כך הוא, ואם הוא אבי האומה, לטוב ולרע, נראה שמה שהיה הוא שיהיה. ואם יעלה מקרבם אחד פרגמטי, מגולח, בחליפה, ולא בזיפי זקן וכאפייה, לא יהיה זה אלא במסגרת הגשמת תורת השלבים של ערפאת – קחו מה שנותנים לכם בטוב, וחזרו למלחמה. הרי ערפאת היה האיש שהזכיר להם בהקשר של אוסלו את הסכם חודייבה, שבו חתם מוחמד שלום, לכאורה, לעשר שנים עם היהודים, בני קורייש, רק כדי להשמיד אותם כשהיה לו נוח לעשות זאת, כעבור שנתיים. ומה הסכנה כאן? הסכנה היא שכל ממשלות הימין בישראל באות רק כדי לבצע את חלומות השמאל. וזו אומנם דרכה של ממשלת המיעוט הנוכחית של ישראל - היא מבצעת אחד לאחד את כל סעיפי התוכנית המדינית של "שלום עכשיו" ומעניקה לשמאל פסק זמן ללכת לישון, לחלום את השלב הבא בתוכנית השלבים של ערפאת. השמאל הולך לישון וישן שנת צדיקים וישרים. ומדוע יכול השמאל לישון שנת צדיקים? משום שמלאכתו נעשית בידי אחרים. עיקר הסכנה בתקופה שלאחר ערפאת היא שחלומו הגדול על פלסטין הגדולה, המוחקת את ישראל, זוכה עתה לרוח גבית אדירה בדמות תוכניותיו של ראש ממשלת המיעוט בישראל, בגיבוי מלא של השמאל והשמאל הקיצוני והמיעוט הערבי. והתקווה הגדולה המפעמת בלבם, שאחרי מות ערפאת יימצא לבוש החליפה והמגולח למשעי שיסכים לקבל את מה שישראל מפקירה ועוקרת ונותנת חינם. ושוב יבואו לספר לנו, כמו בימי אוסלו, שעכשיו, משהסתלק ערפאת, נפתח פתח לשלום; שיש הבדל תהומי בין ערפאת ובין יורשיו. וכשזה יתפוצץ לנו שוב בפנים, והפעם נדרוש להעמיד את פושעי ההתנתקות לדין, תמיד יהיו מי שיסבירו לנו שהערבים בסדר, רק היהודים אשמים.
תודה, אדוני היושב-ראש. מלה אחת על מוסר הלחימה של צה"ל. "לא תרצח" חל על כל הצבאות בכל המלחמות תמיד, ומי שחושב שהוא יתלה את הדבר בכיבוש או בדברים אחרים, מוזמן לקרוא את ס. יזהר על אותן תקופות של טוהר הנשק שחברינו כאן כל כך מתרפקים עליהן. אבל, היום שר וגדול מת בישראל, וקטונתי מלהעריך את רפול כרמטכ"ל, אבל דמותו של רפול היא כדמות אחד השופטים שבתנ"ך. לא איש רוח גדול, לא פוליטיקאי גדול, אלא איכר שנלקח מאחורי המחרשה להילחם את מלחמות עמו. יהיו כמה דברים שבהם הוא ייזכר שנים הרבה, גם אם באותה שעה נראו מיותרים, אפילו נלעגים: איסוף תרמילי התחמושת כי צריך למחזר, כי אסור לבזבז או סתם לזרוק, כי לא ייתכן שמדינה קטנה ולא עשירה תתנהג כאילו אין מחר. ואת "נערי רפול" נזכור, כשהבין שאם אין אנשים - היה אתה איש, ואם אין מערכת חינוך - יש הזדמנות אחרונה להציל אלפי בני נוער ולהפוך אותם לאזרחים תורמים, שווים. אלפים-אלפים נושאים את שמו בגאווה, לא כמצביא שלא ידע פחד, אלא כמחנך ציוני, האומר: גננת טובה חשובה יותר מאלוף. ועניין אחרון: שאלו אותו מיהו לדעתו חייל טוב, והוא אמר - חייל ציוני. יהי זכרו ברוך.
אדוני היושב-ראש, חברי חברי הכנסת, הארכת תקנות שעת-החירום אינה ראויה ולא אתמוך בה. אומנם, משהו זז סוף-סוף, ומערכת הביטחון מתחילה לפעול להפיכת חוקי שעת-חירום אזרחיים לחוקים רגילים. אבל מאז ימי המנדט הבריטי מאריכים את תקנות שעת-החירום שלנו, וגם כשמתחילים סוף-סוף לטפל בחוקים האזרחיים הנגזרים מתקנות שעת-החירום, בחוקים הצבאיים, הביטחוניים, העיקריים, עוד לא נוגעים. ובמקום לחוקק חקיקה ראשית ולעשות סדר בחוקי הגיוס, והפעילות נגד ביטחון המדינה, אנו ממשיכים עם תקנות משלהי מלחמת העצמאות, שהתבססו על חוקי שעות-החירום הבריטיות שנועדו להילחם במחתרות היהודית, בהעפלה, בכנופיות הערביות. אינני מתווכח עם עצם נחיצותם של חלק מהחוקים הללו, אבל בכל שנה ושנה, ולאחרונה פעמיים בשנה, מוחה ועדת החוץ והביטחון על הארכת החוקים הזמניים הללו עוד ועוד ועוד, ומצהירה כי זו הפעם האחרונה, ולא קורה כלום.
ועדה משותפת לוועדת החוץ והביטחון ולוועדת החוקה, ולא קורה הרבה או קורה מעט מדי. חברי הכנסת, באמת אינני פונה לאלה המזדהים בבית הזה עם אויבי המדינה. אתם באמת אין לי שום מישור ויכוח. חברי הכנסת, מה יקרה בעוד שישה חודשים אם נאריך את החוקים הללו בשישה חודשים? לא תהיה שעת-חירום? יפרוץ שלום? מדוע איננו אומרים לעם את האמת, שכל עוד מדינת ישראל קיימת היא תילחם על קיומה, מלחמת תמיד? לא שעת-חירום, נצח חירום. אז למה אנחנו מחוקקים שישה חודשים, בתשלומים כל פעם, ועושים את עצמנו ללעג? הבה נחוקק חוק נצח חירום, וכשיבוא משיח צדקנו נשנה את החוק. עוד דבר אחד לגבי מה שיקרה בעוד שישה חודשים, ביום שיפוג תוקפו של החוק הזה שמניחים בפנינו היום. על-פי תוכניתו של ראש הממשלה, תיכנס בקיץ תוכנית עקירת אלפי יהודים והגלייתם לשלביה המעשיים, בדיוק כשיפוג תוקף החוק הזה. היום שעת-חירום? אם היום שעת-חירום, מה אתם חושבים יקרה  בקיץ?
אדוני היושב-ראש, אדוני סגן השר, הזוועה הזאת של משחק בגופות וצילום הזוועה הזאת ראויים להוקעה. אבל הטיעון שמדובר בתוצאות הכיבוש הוא טיעון לא אינטליגנטי, הוא טיעון דמגוגי, הוא טיעון נואל. משום שאם זה הטיעון והכובש עושה את זה כי הוא כובש, אז למה עושה את זה הנכבש? למה עושים את זה, לצורך העניין, אנשי ה"חמאס" בעזה?
גם הטיעון שמדובר בתופעה חדשה, שהיא פרי הכיבוש – מי שזוכר את אלף הציורים הקלאסיים של דוד המלך עם ראשו של גוליית - - -
חבר הכנסת טיבי, הקדמתי ואמרתי שזאת זוועה והיא ראויה להוקעה. אבל מי שיבוא ויגיד שזה חדש, תזכרו. הרי אם לדוד המלך היתה מצלמה, הוא היה מצלם. מאז רק אלף ציירים ציירו את הדבר הזה, ואף אחד לא טוען שדוד התעלל בגופתו של גוליית. כך פיארו את הניצחון. מה שברור, שאם יש סיבה אחת טובה מאוד למה למהר ולנצח את הערבים במלחמה הזאת, זאת כנראה הסיבה שככל שהמלחמה מתמשכת הזוועה מתגברת.
טיבי, למה אתה נותן לו רעיונות?
אדוני היושב-ראש, אדוני סגן השר, חברי חברי הכנסת, ערפאת מת, והרשות הפלסטינית עומדת לערוך בחירות כדי לקבוע את יורשו. בישראל גואה המתח אם יהיה זה אבו-מאזן, הפרגמטי בחליפה - -
- - שהצהיר אתמול כי לעולם לא יוותר על זכות השיבה ועל מדינה פלסטינית שבירתה ירושלים, או  שמא יהיה זה הרוצח ברגותי, שמרצה בכלא ישראל חמישה מאסרי עולם. פוליטיקאים שלנו מימין ומשמאל נזהרים שלא לשבח יותר מדי את המועדף עליהם, כדי שלא לקלקל לו ברחוב הפלסטיני. אבל, כדי שהרחוב הפלסטיני, כדי שהחברה הזאת תוכל להגיע להכרעה דמוקרטית, נדרשת ישראל ומתחייבת לאפשר קיום בחירות כאלה ולהוציא את צה"ל ממרכזי הערים הערביות ביש"ע, להסיר את המחסומים מהדרכים ואת הכתרים ואת הסגרים סביב היישובים, והכול כדי ששם, ברשות הפלסטינית, יוכלו לקיים גם את תעמולת הבחירות לברגותי שלא בצל כידוני צה"ל וגם להצביע עבור אבו-מאזן בלי נוכחותם המעיקה של חיילי צה"ל. עד כאן זה נשמע טוב. אבל, אולי שכחנו למה יושבים חיילי צה"ל במחסומים? מה הם עושים בלילות בקסבה של שכם או בסמטאות של חברון? מה אנחנו חושבים שהם עושים שם? מדגמנים את מדי צה"ל? מציגים את הכידונים החדישים של צבא-הגנה לישראל? חיילי צה"ל מסכנים את חייהם יום-יום ולילה-לילה במחנות הפליטים כדי להגן על חיינו. הרי הם יוצאים לסמטאות האלה, עושים את הכתרים על הערים, מציבים את המחסומים סביב הערים ובכבישים הראשיים שם כדי למנוע הגעתם של מחבלים רוצחים אל הרחובות שלנו, אל הבתים שלנו. ממה נפשכם? אם חיילי צה"ל אינם נחוצים שם היום להצלת חיינו, צריך להוציא אותם משם היום. סתם להתעלל בערבים? סתם להקשות עליהם במחסומים? סתם להטריד את מנוחתם בבתים בלילות? אם הם דרושים להצלת חיינו יום-יום, ואם הם דרושים ליירוט מחבלים מתאבדים לפני שהם יוצאים לדרך, מי נתן את הרשות לממשלת ישראל להוציא אותם משם, להפקיר את חיינו כאן, כדי לקיים בחירות דמוקרטיות שם?
הצעת סיכום מטעם סיעת האיחוד הלאומי: מותו של ערפאת אינו משנה באופן מהותי את עמדת הרשות הפלסטינית ואת שאיפותיה להקים מדינה ערבית בין הירדן לים. מדינת ישראל לא תיפול למלכודת הפלסטינית ולמנהיגיה המנסים להיראות מתונים ופרגמטיים, אך כל כוונתם ליישם את תורת השלבים של ערפאת בדרכים אחרות ולשוב לאחוז בנשק כשיהיה להם נוח.
אדוני היושב-ראש, חברי חברי הכנסת, אחת התופעות המוכרות אצל חולים סופניים היא הכחשה עצמית. החולה, שכל אלה שסביבו יודעים שימיו ספורים, לעתים מסרב להודות בכך, והוא עוסק במעשי יום-יום, לפעמים בהבלים. כשמדובר בבני-אדם, זה כנראה מנגנון הגנה הכרחי חשוב, אפילו מיטיב. כשמדובר בממשלה, זה מחזה אבסורד עצוב שמתחולל לנגד עינינו. היה שלב שהממשלה הזאת תפקדה והביאה תועלת לעם ישראל - בנתה, נלחמה, הגנה, עסקה בטיפול בקשיי המשק. בהתחלה. ואז כמו רוח רעה נכנסה בה, כמו מין דיבוק, דיבוק של הריסה, והתנתקות, ועקירה. ומאז החלה הממשלה להתפרק - פיטרו שרים, שרים התפטרו, החליפו מקומות, התחיל מין משחק כיסאות מוזיקלי, אבל המוזיקה היתה של קרוסלה שיגעונית, שהולכת ומגבירה מהירות, והשרים קמו מכיסאותיהם ורצו ונפלו, ואיש כבר אינו זוכר מי הוא שר מה. וממשלת המיעוט הזאת, שנכשלה היום בהצבעות אי-אמון ואין לה אמון של כנסת ישראל, ולא הצליחה למנוע חוקים שרצתה במניעתם, הממשלה הזאת, שימיה ספורים - אם היה בראש הממשלה הזה עוד צל של הגינות ויושרה, היה הולך הערב אל הנשיא. הממשלה הזאת, כמו בימי פומפיאה האחרונים, עוד ממנה שרים, מחליפה שרים. ליום? לשעה? מחזות המזכירים ערב חורבן והכחשה עצמית נוראה. אי-אפשר לתמוך במינויים הללו, וזה באמת לא אישי. לכבוד מדינת ישראל אסור לתת יד למהתלה הזאת.
אדוני היושב-ראש, חברי חברי הכנסת, בדיונים על דוח העוני שנערכו לאחרונה שמענו את שר האוצר מסביר וחוזר ומסביר, כי הפתרון לעוני אינו במתן קצבאות נוספות כי אם ביציאה לעבודה. הוא גם אמר כי במשפחות שבהן שני בני-הזוג עובדים, אין כמעט עוני. שר האוצר מסביר לנו כי הכלכלה משתפרת, כי יש צמיחה במשק בשיעור משמעותי. ועם זאת, כולנו למדים מדוח העוני, שהמצוקה הולכת ומחמירה. צאו לעבודה, קורא שר האוצר לעניים, אבל אמהות רבות אינן יכולות לצאת לעבודה, לעתים אפילו לא לעבודה חלקית, כיוון שהוצאותיהן על מעון לילדיהן או על מטפלת גבוהות לעתים משכרן. ולפיכך, הקריאה לצאת לעבודה לעתים היא קריאה ריקה מתוכן. ודאי וודאי נכון הדבר כשמדובר באמהות חד-הוריות, כאשר הן נמנעות מלצאת לשוק העבודה משום שמשכורתן תתועל כולה או רובה להוצאות הטיפול בילדיהן. לפיכך מוגשת הצעת חוק זו, ולמען הגילוי הנאות ראוי לציין כי הצעות דומות מאוד הונחו על שולחן הכנסת הקודמת על-ידי חבר הכנסת עמיר פרץ, על-ידי חברת הכנסת חוסניה ג'בארה, ונחשו על-ידי מי עוד - על-ידי סילבן שלום. הצעת חוק זו לתיקון פקודת מס ההכנסה נועדה להקל את הנטל הכלכלי וליצור תמריץ חיובי ליציאת נשים לעבודה. כניסתן של נשים נוספות למעגל העבודה תביא להכנסות לאוצר המדינה ממיסוי ותסייע במימון הצעת חוק זו. לפי ההצעה תוכל אשה שהיא אם לילדים לבחור באחד משני מסלולים חלופיים. מסלול ראשון – נקודות זיכוי בגין הוצאות טיפול בילדים. בהתאם למסלול הזה תזכה אשה לנקודות זיכוי בעד ילדיה, בשיעור של 5 נקודות זיכוי בעד ילדה האחד, 4 נקודות זיכוי נוספות בעד ילדה השני ו-3 נקודות זיכוי נוספות בעד כל ילד נוסף שלה. המסלול השני הוא ניכוי סכומים ששולמו בעבור מעון לילדים או מטפלת לילדים. בהתאם למסלול הזה תוכל אשה לנכות מהכנסתה החייבת במס סכומים ששילמה עבור מעון-יום או מטפלת לילדיה, בסכום שאינו עולה על 20,000 ש"ח בעד ילדה האחד, 17,300 ש"ח בעד ילדה השני, ו-14,600 ש"ח נוספים עבור כל אחד מילדיה הנוספים. הזכאויות האמורות יחולו לגבי ילד שמלאו לו שלושה חודשים וטרם מלאו לו חמש שנים, וכל עוד הוא אינו זכאי לחינוך חינם לפי חוק לימוד חובה. מוצע לקבוע, כי הזכאות בהתאם לכל אחד מהמסלולים הללו תותנה בכך שכל אחד מבני-הזוג עובדים או עוסקים בעסק או במשלח-יד 36 שעות לפחות בשבוע במהלך כל שנת המס. עם זאת, שר האוצר יוכל לקבוע באישור ועדת הכספים של הכנסת מקרים שבהם תקום הזכאות גם בהיקף עבודה או עיסוק של פחות מ-36 שעות בשבוע. עוד מוצע לקבוע, כי האשה תהא רשאית לבחור כי זכאותה תובא בחישוב המס של בן-זוגה במקום בחישוב המס שלה. הזכאות המוצעת תקום גם לבני-זוג שאינם נשואים וגם להורה יחיד כפי שהוא מוגדר בחוק משפחות חד-הוריות משנת 1992. בנוסף, במקרים שבהם הילד מצוי בהחזקה משותפת של ההורים, תמשיך האשה להיות זכאית להטבה, ואולם אם הילד מצוי בחזקתו הבלעדית של האב, יהיה הוא זכאי להטבה האמורה. לפני שלוש שנים העריך האוצר כי עלות החוק המוצע היא כמיליארד ש"ח. חבר הכנסת עמיר פרץ העריך כי עלות החוק היא 700 מיליון ש"ח לשנה, ואילו השר דהיום, חבר הכנסת דאז, אליעזר זנדברג, העריך כי עלות החוק המוצע היא רק כ-200 מיליון ש"ח, הכול על-פי הבדלי הערכות ביחס להכנסות ממיסוי שיגיעו לקופת האוצר כשיצטרפו עוד נשים למעגל העבודה. חברי הכנסת, אני קורא לכם לתמוך בחוק צודק זה. תודה רבה.
אני מודה לחברים שתמכו בחוק. אני מבקש להודות לעוזרים הפרלמנטריים נעמה ותומר, שסייעו לי להכין את החוק, ולחבר הכנסת מיקי איתן, יושב-ראש ועדת החוקה, שסייע בהבאתו של החוק לרגע הזה.
להיפך, הם יהיו חברים באופוזיציה.
אדוני היושב-ראש, חברי חברי הכנסת, אודה ולא אבוש, איני מבין למה התכוונה הממשלה כשבאה לתקן את חוק שירותי ההובלה. בהנמקות לחוק אמר שר התחבורה דאז, חבר הכנסת סנה, כי יש כוונה לעגן בחוק את חובתו של מזמין הובלה למסור למוביל פרטים בדבר מהותו ומשקלו של החומר המובל, ואם מדובר בחומר מסוכן, וכן פרטים נוספים, בהתאם לטיב החומר. עיינתי בפרוטוקול של אותה ישיבה, ואני רואה שחבר הכנסת נסים זאב שאל את שר התחבורה: מה זה המזמין? ענה שר התחבורה, כיוון שההגדרה "המזמין" אינה מופיעה בגוף החוק: מי שמזמין את ההובלה, בניגוד למי שמבצע אותה. חברי הכנסת, מדובר בתיקון רשלני ביותר של החוק, וגם אם כוונת הממשלה דאז היתה להילחם בנגע של העמסת יתר על משאיות, בייחוד של חומרים בצובר, ולמנוע מצב שבו הנהג המסכן של המשאית הוא המסכן הבלעדי, אם העמיסו עליו 10 טונות עודפות של חצץ. גם אז החוק רע ויש להחזירו לניסוח מחדש ברמה של קריאה ראשונה. להחיל על החוק כפי שהוא מוצע את דין הרציפות פירושו שאדם המבקש להעתיק את דירתו לעיר אחרת צריך לדעת מה המשקל ומה הנפח של תכולת דירתו. הוא צריך לדעת כמה המקרר שלו שוקל, כמה הפסנתר שלו שוקל, הספרים שלו – והוא צריך להוציא שטר מטען לתכולת דירתו. בקיצור, גזירה שאין הציבור יכול לעמוד בה, המשתמעת מהניסוח הכולל והרשלני, לטעמי, של התיקון. אבל באמת לא הייתי נדרש לעניין הזה, והייתי מקווה שבקריאה השנייה ובקריאה השלישית יהיה אפשר להכניס תיקון לתיקון כדי שלא יהיה קלקול, אבל הנושא המרכזי בחיינו הלאומיים בשנה האחרונה – עקירת אלפי היהודים מבתיהם וגירושם, שקרויים התנתקות – גרם לי לחשוב שזהו בעצם מבצע ההובלה הגדול ביותר שממשלה כלשהי בישראל תכננה מעודה לעשות. תמיד לעגו והפחידו את עם ישראל כשדיברו על טרנספר של ערבים: מה תעשו, תזמינו משאיות? תובילו אותם ברכבות? והנה, מי שמתכנן טרנספר כפוי, אלים, דווקא של יהודים, הוא ממשלת ישראל, והיא תצטרך הרבה משאיות; היא תצטרך לכתוב הרבה מאוד שטרי מטען להובלה הזאת. אולי דווקא כדאי לחוקק את החוק הזה מהר, כדי שנוסף על שאר הפשעים של תוכנית ההתנתקות תעבור הממשלה על עוד חוק אחד, חוק שירותי ההובלה. קשה לי להאמין שיימצא קצין או שוטר יהודי שיצליחו למלא כהלכה הוראות שטר מטען שיהיה כתוב בו: שמונה בני-אדם, שני בוגרים, אחד זכר במשקל 80 קילוגרם, אחת נקבה במשקל 64 קילוגרם, שישה ילדים במשקל ממוצע של 23 קילוגרם כל אחד, מקרר – 100 קילוגרם, אקווריום עם דגים בלי מים – 2 קילוגרמים, שלוש בובות, אחת שבורה, במשקל 2 קילוגרמים, תכולת קבר זוגי – עצמות ועפר – במשקל 30 קילוגרם, מצבות הקבר לחוד – 500 קילוגרם, בגדים – 100 קילוגרם, אלבומי תמונות המשפחה – 2 קילוגרמים. רק החלומות, התקוות, הזכויות ושנות העמל שהושקעו, רק אלה נטולי משקל, אבל בהחלט יהיה צריך לפרט אותם בשטרי המטען. אולי בסעיף חומרים מסוכנים. תודה רבה.
אדוני היושב-ראש, חברי חברי הכנסת, רק אתמול קראנו ידיעה אחת מני רבות על חולה נפש שרצח את אביו לפני שנים מספר, שוחרר מאשפוז ותקף בגרזן את אמו ואת אחיו, והם פצועים קשה. אחרי שרצח את אביו הוכרז, מטבע הדברים, לא כשיר לעמוד לדין, והיה במסגרת פיקוח של משרד הבריאות, בקהילה, מה שלא מנע ממנו לנסות לרצוח שוב. יש להניח כי שוב יוכרז בלתי כשיר לעמוד לדין, שכן הוא חולה נפש, ויאושפז, ובעוד חצי שנה יקום פסיכולוג או פסיכיאטר תורן ויכריז עליו שהוא בריא ויכול להשתחרר, ושוב יצא לרחובות ויוכל לרצוח. מי שהיה זקוק לדוגמה למשבר העמוק, אם לא לומר לפשיטת הרגל המוחלטת של הטיפול בחולי נפש בארץ, קיבל אותה שוב אתמול. חוק הפסיכולוגים הוא חוק חשוב. הוא חשוב מכדי שנניח לממשלה להכניס אותו למסלול מואץ של טיפול בהנחה שהכול בסדר. אני מבקש לשוב ולדון בחוק בקריאה ראשונה, כדי לתקן אותו כך שלא יהיה אפשר להתייחס למתמחה כאל מי שסיים את הכשרתו. בייחוד נכונים הדברים לגבי אותה אוכלוסייה שהחוק בא להסדיר את מעמדה, פסיכולוגים שסיימו את לימודיהם במוסדות שונים בחוץ-לארץ וזקוקים לתקופה של השלמת לימודים או הכשרה עיונית או מעשית בארץ. לו היתה בארץ מערכת חזקה ופורחת של בריאות הנפש, היינו יכולים למשוך בכתפינו ולקוות שיהיה בסדר, או לקוות שהמערכת תהיה חזקה דיה כדי לפצות על חולשות מרכיביה, מתמחה כזה או פסיכולוג אחר, גם אם הם באים ממקורות הכשרה שונים, מאסכולות שונות, מרמות לימוד וחשיפה מעשית שאינן ניתנות בדיוק למדידה ולהערכה. אבל בשל החולשות האינהרנטיות של המקצוע, שאי-אפשר למדוד בו הצלחה וגם קל להתכחש לכישלונות, מקצוע שאין בו מדדים מדויקים לתחלואה או לבריאות ומתרכזים בו מטפלים שונים המגיעים לתחום גם מתוך מסע עצמי בניסיון לפתור בעיות  אישיות – אנו מקבלים תחום בעייתי ביותר, רגיש ביותר, בלתי יציב. צריך רק לעקוב אחר הדיווחים הרבים על חולי נפש המטופלים בקהילה או במוסדות והפוגעים בעצמם או בזולתם בלא שמטפליהם ידעו להזהיר על כך מראש, להגן עליהם או על משפחתם, כדי להבין שאין במקצוע הזה כלים מדויקים להערכה, לאבחון או לטיפול. מצב זה לא רק שאינו מאפשר לנו לקבל בשוויון נפש את מה שמציעים לנו היום להחיל עליו דין רציפות – כי אם נצא מנקודת ההנחה שבכנסת הקודמת התקיים דיון ראוי בנושא הזה לא נוכל להתקדם לחוק בלא דיון מחדש בקריאה הראשונה שלו. מצטרפים לכך הקשיים העצומים שמשרד האוצר מערים על משרד הבריאות ועל קופות-החולים בחזית הקשה הזאת. העיקרון שהאוצר מטיף לו, שמשרד הבריאות לא יהיה ספק שירותים אלא רגולטור, הוא כשלעצמו ראוי; אבל האוצר מבקש שמערכת הבריאות של המבטחים תקבל עליה את הטיפול בחולי הנפש בקהילה בלי תוספת אמיתית של משאבים. זוהי דרישה צינית של האוצר, שאינו מנסה באמת לבחון את המערכת המורכבת הזאת ואת הדרכים לשפר אותה, אלא מזהה מקור לקיצוץ תקציבי והטלת עומס נוסף על המשפחה, על הקהילה ועל המבטחים. מי שחווה מצב שבו בן-המשפחה החי בבית סובל ממחלת נפש, ונתקל מקרוב באוזלת היד הנוראה של פסיכיאטרים ופסיכולוגים, של מוסדות ומרפאות, וצריך להתמודד יום-יום בעצמו עם הפחד הנורא שמא ירצח בן המשפחה החולה מישהו מבני המשפחה או מהשכנים, יפגע בילד או באשה או יתאבד – וצריך להתמודד עם הקשיים האלה בעצמו, משום שאלפי מיטות אשפוז פסיכיאטרי נסגרו במין שרלטנות של מטפלים שחברו לתאוות הקיצוצים של האוצר, אלה שעשו אידיאולוגיה מרעיון "הטיפול בקהילה" ואלה שגיחכו והבינו שהם מטילים את כל המעמסה על המשפחה – רק מי שחווה את כל אלה מכיר מקרוב את הבעייתיות הקשה של הטיפול בחולי הנפש בישראל. רק הוא מבין כי אסור לנו היום לטאטא את הטיפול בחוק הזה אל תוך מערבל המזון המהיר של הקריאה השנייה והקריאה השלישית במליאה, אלא עלינו לשוב ולדון בחוק הזה שוב בקריאה ראשונה, ולתבוע ממשרד הבריאות ומהאוצר כאחד פתרונות אמיתיים למצוקת מערכת בריאות הנפש בישראל, שהיא מערכת חולה מאוד. תודה רבה.
אדוני היושב-ראש, אני רוצה להסב את תשומת לבך לכך שעל המסכים הופיע שהצבענו על הצעת חוק ועדות חקירה.
אדוני היושב-ראש, חברי חברי הכנסת, הצעת החוק בעניין ועדות החקירה באה לכאורה לפתור לקונה הקיימת בין חוק ועדות החקירה לחוק הארכיונים, לקונה שנתגלתה כי חלפו 30 שנה ממלחמת יום הכיפורים והחומר היה אמור להיחשף. חברי הכנסת, יש פרט אחד בכל מלחמת יום הכיפורים שצריך אולי להמשיך ולהסתירו מטעמי סודות המדינה או מטעמי עמימות. כולם אוהבים לדבר בריש גלי על הצורך ללמוד מההיסטוריה, אבל משתדלים לקבור את המחדלים עמוק בארונות, ארונות מסווגים ונעולים היטב. מה חוץ מאוזלת ידם ושכלם של קברניטינו, אלו מאז ואלו המנהיגים אותנו עד היום, מה עוד אפשר להסתיר ביחס למלחמת יום הכיפורים? אריאל שרון היה מגדולי מצביאינו. צליחת התעלה, שעמד בראשה, מהוללת. אבל הפעולות שקדמו לה, הדרך שבה התעלם מפקודות הממונים עליו נדונה בהרחבה במלחמות הגנרלים שאחרי המלחמה; נדונה בהרחבה בתקשורת, אבל לא היה אפשר להגיע למסמכים, לשורש האמת. אלוף-משנה עמי גלוסקא כתב מחקר בעבור מחלקת היסטוריה בצה"ל ופרסם אותו לפני ימים מספר, ושם מסופר הסיפור שאריאל שרון הציע לפני מלחמת ששת הימים לרמטכ"ל דאז, יצחק רבין, לסגור את הממשלה בחדר נעול ולהכריז על יציאה למלחמה, אבל 30 שנה קברו את החומר בארכיונים. עם ישראל הוא עם חכם ועתיק, בן 4,000 שנה, בוגר ומנוסה, חכם דיו כדי להעניק לאריאל שרון גיבור המלחמה את כל זרי התהילה שהוא ראוי להם כמפקד צבאי מהולל - - -
תודה, אדוני. עם ישראל מספיק חכם, מספיק זקן כדי ללמוד להבין להבדיל בין תחומים שונים, להבין את גאונותו הצבאית של אריאל שרון ולקשור לראשו את כל זרי התהילה שהוא ראוי להם כמפקד צבאי, אבל לתבוע ולהיות מסוגל לחקור את דפוסי התנהגותו גם לפני מלחמת ששת הימים, וגם בשעת מלחמת יום הכיפורים, כדי להיזהר ממנו כקברניט שירמוס כל דבר בדרכו כדי להגיע למטרתו, בין שהיא ראויה ובין שאינה ראויה.
אני מדבר על אדם ועל היכולת של העם ללמוד מהצורה שבה הוא התנהג בעבר על הדרך שבה הוא מתנהג היום ויתנהג בעתיד. נדמה לי שהסיבות לכך שהשב"כ מתנגד היום לפתיחת התיקים של מלחמת יום הכיפורים אינן קשורות דווקא למלחמה ההיא, אלא למלחמה הנוכחית ולמלחמה הבאה; לא מחשש לחשיפת סודות המדינה דאז, אלא מחשש לחשיפת קלונם של מנהיגי המדינה אז ומנהיגיה היום. צריך לסנן מידע, לא למנוע מידע מעם ישראל, אם הוא באמת מתכוון ללמוד מההיסטוריה באופן שעוד אפשר ללמוד ממנה לקח. תודה רבה.
אדוני היושב-ראש, חברי חברי הכנסת, חוקי הגנת הצרכן שהונחו בפנינו הם חוקים ראויים, הן זה העוסק בגילוי ופרסום מדיניות החזרת הטובין והן זה העוסק בהחזרת הכסף לאחר ביצוע העסקה. כמה הדברים ברורים לנו כשמדובר בדיני ממונות; כמה אנו מקפידים - והחוק ודאי יעבור ברוב סוחף של כל הנוכחים במליאה בשעה זו - כמה אנחנו מקפידים בממונם של כל אחד ואחד מאתנו בנכסים הקטנים, לפעמים הפעוטים. קנינו איזה חפץ, גילינו שאין לנו חפץ בו, או שהבטיחו לנו משהו שלא קיימו בכלל. מכרו לנו תוכי מדבר, וקיבלנו תוכי אילם; מכרו לנו שואב אבק, וקיבלנו מחולל רעש. אם אין לנו חפץ בחפץ נוכל להחזירו, לקבל תמורתו בתוך עשרה ימים החזר כספי באותו אמצעי תשלום ששילמנו בו.
כמה אנו מקפידים על ממון הפרט ולא מקפידים על נכסי הציבור, ופחות מכול על הנכס החשוב ביותר של הציבור בחברה דמוקרטית, על קולו של האזרח. חברי הכנסת, מאות אלפי אזרחים במדינת ישראל בחרו במצע הליכוד ובמנהיגו אריאל שרון, וקיבלו את מצע "שלום עכשיו"; בחרו מנהיג מהמחנה הלאומי, וקיבלו מנהיג מהשמאל, כזה שאימץ את האידיאולוגיה של אוסלו ועכשיו בא גם לחבק את שרידי אוסלו, למנות את פרס לביצוע ההתנתקות. מאות אלפי בוחרים בישראל בחרו בשרון, אבל עד שהגיעו הביתה גילו שקיבלו את ביילין. ועכשיו, כמה מכל התומכים בהתלהבות בחוק הזה יגידו גם שאם הבוחר קיבל משהו אחר לחלוטין ממה שהוא הצביע בשבילו, הוא יכול בתוך עשרה ימים לקבל משאל עם או בחירות?
ברשות היושב-ראש וחברי הכנסת, אעסוק בכלל בנושא אחר, אם יותר לי. זה לא כבר התקבלה בוועדת שרים של ממשלת ישראל, לדעתי לראשונה בתולדות המדינה, החלטה על מכסות עלייה של יהודים. מכסת סרטיפיקטים: 100 לחודש לבני הפלאשמורה, שהוכרו כיהודים על-ידי הממסד הרבני. אינני יודע מדוע, ההחלטה מריחה לא טוב. הנימוקים שהועלו - האבטלה בארץ, קשיי הקליטה - אינם נימוקים ציוניים. חוק השבות הוא אחד החוקים שמייחדים את מדינת ישראל משאר מדינות העולם. בני העדה הוכרו כיהודים, חל עליהם חוק השבות, ואסור שאיזו החלטת ממשלה או החלטת ועדת שרים תסתור את החוק הזה. אם השיקולים הללו של קשיי קליטה ועלייה היו עומדים בפני בן-גוריון, לא היינו כאן היום.
אדוני היושב-ראש, חברי הכנסת, בכנסת מתקיימים היום כמה דיונים ממוקדים בנושא הבריאות. בוועדת העבודה והרווחה הוצגו הקריטריונים לעדכון סל הבריאות. מדי שנה מקצה האוצר תוספת מסוימת, והשנה הוקצו 120 מיליון שקל לעדכון הסל, מול בקשות לתוספת תרופות וטכנולוגיות בסך 1.5 מיליארד שקלים. במיטת סדום הזאת שולחים חולי סרטן שנאבקים על עוד כמה חודשי חיים להילחם בחולי סוכרת שנלחמים על מניעת קטיעת רגל. סל הבריאות זקוק מדי שנה לתוספת של 2% לצורכי תרופות חדשות וטכנולוגיות, אבל מדי שנה מחזרת מערכת הבריאות על הפתחים, וגם כשמקצים את הכסף, לפעמים לא נותנים אותו. כל זמן שלא תעוגן התוספת בחקיקה – אף שהחקיקה עברה בקריאה טרומית, היום היא נתקעת בוועדות - לא נתקדם. הממשלה מונעת, בכלים לא דמוקרטיים, את המשך החקיקה.
אדוני היושב-ראש, חברי חברי הכנסת, הצעת החוק ראויה וראוי לתמוך בה. היא באה לפתור מצוקה קשה של יחידים, של בודדים; לא של המונים, אלא של מתי מעט, והיא באה לתקן עיוות ולסתום פרצה - היכולת להבטיח לאפוטרופוס יחיד שמתפקד כהורה יחיד. החוק הזה גם לא יעלה הרבה לאוצר, ולכן אולי יש גם סיכוי שיתקבל, ויותר מזה, שהחוק ישרוד, שהתיקון ישרוד, שלא ייכנס לאותו ארון במשרד האוצר שכתוב עליו "לבטל בשנה הבאה", אלא לארון שעליו כתוב "נו, מילא". התיקון הזה הוא פרי עבודתם של כמה חברי כנסת חרוצים, מחוקקים שזיהו את הכשל הקיים במערכת הנוכחית ועמלו על כך שיוכלו לשכנע את המליאה ואת הוועדה לאשר את החוק. לעתים מדובר בעמל של חודשים ארוכים, ואז, אחת לשנה מגיע האוצר לארון שבו תייק חוקים לביטול בשנה האחרונה, שופך את כולם לשק אחד שכתוב עליו "חוק ההסדרים", ומוחק במחי הרמת יד קואליציה עבודת חקיקה של חודשים ארוכים. כך אירע בשנים האחרונות לחוקים רבים, מהם צודקים וטובים - קצבאות, מענקים שונים, מענקים למשפחות ברוכות ילדים. כך יקרה השנה לסעיפים שונים בחוק ביטוח בריאות ממלכתי. כך יקרה לפטור מהמע"מ באילת, כך יקרה לתיקוני חקיקה רבים שעשתה הכנסת. חוק ההסדרים הוא חוק לא דמוקרטי, גם אם באופיו, באופן טכני, הוא בסדר, הוא חוקי, הוא בגדר חוקי המשחק הפוליטי של תן וקח. אנשי העבודה הנעדרים היום מהכנסת הזאת באופן כל כך בולט, כי בוודאי כולם עסוקים במלאכת המרכבה של הקואליציה הבאה, מהווים דוגמה לכך שבמחיר אותם חוקי משחק של תן וקח, כדי להכשיר, לאשר, לבצע את תוכנית ההתנתקות שכל כך יקרה להם, יכשירו כל שרץ חברתי וכלכלי וירימו את ידם לתמוך בחוק ההסדרים בעוד שבועות אחדים. תודה רבה.
אדוני היושב-ראש, חברי הכנסת, התיקון לחוק הביטוח לאומי הבא להבטיח, כי תגמולים לנפגעי גזזת יהיו פטורים מתשלום דמי ביטוח לאומי. התיקון הזה ראוי ואתמוך בו. ובדומה לו ודאי צריך להיות ראוי  כל חוק שאומר, שאם ממשלה גרמה נזק לאדם, למשל הקרינה את קרקפתו כדי להיפטר ממחלת הגזזת, היא צריכה לפצות אותו, ולא לתת לו לכיס אחד ולקחת ממנו, מהכיס השני, חלק ממה שנתנה לו. במה דברים אמורים? כאשר המדינה מזיקה בשוגג לאזרח המוקרן. הידע הרפואי בראשית שנות ה-50 לא כלל את ההכרה כי ההקרנות הללו יגרמו גידולים סרטניים, ממאירים, במוקרנים. ולפיכך, לא במזיד נגרם הנזק. התכלית היתה ראויה, הנזק לא היה צפוי. קל וחומר בן בנו של קל וחומר, כאשר מדינה גורמת נזק מכוון, במודע, מתוך ידיעת הנזק, והיא רומסת בריש גלי כל זכות אדם, יודעת שהתכלית לא ראויה ושהנזק איננו מידתי. כשהמדינה הרסה את חבל-ימית, היתה לכאורה, לכאורה בלבד, תכלית ראויה, היה שלום. המדינה החליטה לפצות, ועוד לא ידעה, לכאורה, מה מידת הנזק, ההרס הנפשי שייגרם למשפחות העקורים והמגורשים. אבל טענת תום-הלב הזאת כבר אינה עומדת לממשלת ישראל היום, גם לא טענת התכלית הראויה. גם עבור הסכם שלום אסור להרוס יישובים ולגרש בני-אדם, לא כל שכן עבור כלום, או גרוע מכלום. לא רק שהממשלה לא מביאה שלום תמורת הטרנספר שהיא מתכוונת לבצע ליהודים, היא מעודדת גל אדיר של טרור; לא רוח גבית במפרשי הטרור, אלא חומר נפץ הודף היא דוחסת ברקטות הטרור, כי היא מוכיחה, קבל "חמאס" ו"ג'יהאד" ו"פתח", שהטרור משתלם, שאפילו שרון נשבר ונכנע לטרור ובורח תחת אש. חברי הכנסת, לפני 50 שנה לא ידענו שלא נלחמים בגזזת על-ידי הקרנה. היום אנחנו  יודעים היטב שלא נלחמים בטרור על-ידי בריחה תחת אש. כאשר תצטרך ממשלת ישראל בעוד שנים לפצות את ילדי המתיישבים על כך שלא הצליחה למנוע את הטרור, לעצור את מטחי הטילים, לפצות אותם על כוונתה להרוס את ביתם או לגרש אותם מנחלתם, כאשר תגיע השאלה על הפיצויים הללו, שום טענת תום-לב לא תעמוד לממשלה ולא יהיה די בפיצויים לנפגעים. לדין פלילי צריך יהיה להעמיד את האשמים בפשע הזה נגד העם היהודי. תודה רבה.
אדוני היושב-ראש, אדוני סגן השר, חברי חברי הכנסת, התיקון המוצע לחוק השיפוט הצבאי, המאפשר האצלת סמכויות פרקליט צבאי לסגן פרקליט צבאי, הוא תיקון  ראוי מאוד, דחוף מאוד אפילו. אני תמה על כך שהממשלה מתעלמת מהדחיפות ולא דורשת לחוק הזה פטור מחובת הנחה והמתנה. עוד אני תמה מאוד על הממשלה שהיא מסתפקת בהאצלת סמכויות לסגן פרקליט אחד בלבד. ראוי היה מאוד שנלמד מגדולים ונכבדים, ומי לנו גדול מראש הממשלה? הרי מהתבוננות פשוטה ברור, שגם שר גדול ונכבד כמו אהוד אולמרט אינו יכול לבדו למלא את כל מקומו של אריאל שרון, ויש צורך דחוף, קריטי ממש, למנות לו לפחות עוד ממלא-מקום אחד, ומי מתאים יותר מחבר הכנסת פרס? אבל מתוך התבוננות בלוח הטיסות של השניים נתגלתה מייד עובדה מצערת: שניהם יחד אינם נוכחים בארץ די זמן אפילו למלא מחצית מקומו של ראש הממשלה. לפיכך מוצע בזאת, בהליך מזורז, תוך הצמדה לחוק השיפוט הצבאי, למנות לראש הממשלה עוד ממלא-מקום אחד, שייקרא להלן ממלא-מקום נייח. רצוי שר עם חרדת טיסה, כזה שמתוך המגבלה המצערת הזאת נמצא בארץ לעתים תכופות. קריאה: אי-אפשר להצמיד את זה לחוק השיפוט הצבאי.
אתה אומר שאי-אפשר להצמיד את זה לחוק השיפוט הצבאי; למה? מידת הדמוקרטיה לא תהיה גדולה מזו שנוכחנו בה היום כשתיקנו תיקון אקספרס לחוק-יסוד כדי לתת תואר ריק מתוכן לחבר הכנסת פרס. לדעתי, אפילו לגזזת אפשר היה להצמיד את זה.
אדוני היושב-ראש, חברי חברי הכנסת, אני  מבקש לברך את פנחס ולרשטיין על קריאתו להפר את חוק ההתנתקות במאבק לא אלים ולהיות מוכן  ללכת לכלא; דברים שחבר הכנסת בר-און כינה אותם בתואר "מטורפים והזויים". השאלה היא, האם מותר להפר חוק ולסרב לפקודה אם היא בלתי מוסרית בעיניו. אני מבקש לצטט: "אחד ממקורות הלגיטימציה להפעלת כוח הוא מה שביני לביני, מה שבין כל חייל וחייל, והוא הלגיטימציה הערכית המוסרית הבסיסית. יש דברים שאנחנו עושים, ויש דברים שאנחנו יודעים שלא נעשה לעולם". לא אריאל שרון ואפילו לא מהטמה גנדי או מרטין לותר קינג אמרו זאת. הרמטכ"ל יעלון אמר זאת, בשבוע שעבר, בהרצלייה. למען הגילוי הנאות, הדברים הוצאו מהקשרם, אבל הם נכונים.
אדוני היושב-ראש, חברי חברי הכנסת, בסוף השבוע צוטטו ב-Ynet קצינים בכירים בפיקוד הדרום, שאמרו כי יש הרבה מה לעשות כנגד פצצות המרגמה הנורות על גוש-קטיף, אבל ידינו כבולות. אתמול אמר ראש הממשלה: שקר וכזב, הכול עלילה זדונית, ממניעים פוליטיים. מאידך גיסא אמר קצין בכיר: צה"ל יכול לעשות בעזה מה שהוא עושה באיו"ש, שבו אין ירי של פצצות מרגמה. כל אחד מאתנו  נדרש להחליט למי הוא מאמין. אם ראש הממשלה צודק, הקצינים שטוענים שידיהם כבולות משקרים. חמור מזה, הם עושים את זה בזדון וממניעים פוליטיים. האמת היא שיש מניעים פוליטיים לכבילת ידי הצבא - לא רוצים להפריע לאבו-מאזן. במקום שאנחנו נדרוש שהוא יילחם בטרור, אנחנו נמנעים ממלחמה והפצמ"רים נופלים ונופלים.
אדוני היושב-ראש, אדוני סגן השר, חברי חברי הכנסת, דומה כי אף שאנחנו מרבים לדבר על נגע הסמים, וככל שיש יותר ועדות ותוכניות חינוך והסברה ותעמולה, ככל שאנו מרבים במאמצי אכיפה, הולך השימוש בסמים וגובר, וביתר שאת בקרב בני נוער בארץ. בסקרי הרשות למלחמה בסמים מצאנו, כי 30%  מהסטודנטים מדווחים על שימוש כלשהו בסמים. בקרב בני נוער גילאי 12-18, למעלה מ-10% דיווחו על שימוש כלשהו בסמים, כמחציתם במה שמכונה "סמים קלים" - חשיש וקנביס, יותר ממחצית ב"אקסטזי", ל.ס.ד. או הירואין,  ולמעלה מ-6% דיווחו על שימוש בתרופות הרגעה או בחומרים ממריצים. במבוגרים שיעור השימוש הכולל דומה: 8% דיווחו על שימוש בקנביס או בחשיש, ורק למעלה מ-2% דיווחו על שימוש ב"אקסטזי", ל.ס.ד. או הירואין. יש להניח כי בשימוש בסמים קשים אנחנו עדים לתת-דיווח. הסקרים בקרב בני-הנוער מעידים על כך שעולים חדשים משתמשים יותר מאשר ילידי הארץ, חילונים יותר מדתיים, ביחס של 5 ל-3, ערבים יותר מיהודים, ומנותקים ממערכת החינוך יותר מתלמידים המבקרים באופן מסודר בבתי-הספר. אם כלל אוכלוסיית המחקר בקרב בני-הנוער כללה כ-600,000 צעירים, מדובר לפיכך בלמעלה מ-65,000 בני נוער המשתמשים בסמים. תוכניות חינוך פרטניות, בית-ספריות, אזוריות וארציות קיימות כבר שנים מספר ומופעלות בהיקפים כאלה או אחרים, אבל בחוסר הצלחה ניכר, לפחות על-פי מבחן התוצאה. המצב בתחום זה מזכיר לי את המצב בקשר לתאונות הדרכים, שבעטיו רק אתמול הביעה הכנסת אי-אמון בממשלה על כישלונה במאבק באסון הלאומי הזה. דומה כי אי-אמון דומה צריך להיות מובע גם לגבי השימוש בסמים בארץ בממשלות ישראל לדורותיהן. לפני שנים מספר כתב ד"ר משה קרון מאמר בנושא הזה, ובו הוא כותב כי נכשלנו כישלון חרוץ במלחמה הזאת, בין השאר כי כיוונו את המלחמה ליעד הלא-נכון: הפכנו את הסמים לאויב, במקום להכיר בעובדה כי בני-האדם הם הבעיה. אבל גם אם היינו בוחנים את הצלחותינו במבחן הסמים כאויב, שיעור תפיסות הסמים ב-2003 היה נמוך מאשר ב-2002. האם יש פחות סמים בשוק? נהפוך הוא. הרי אנו יודעים כי שיעור המשתמשים עלה. מספר התיקים שנפתחו נגד בני נוער המשתמשים בסמים עלה ב-2003 ב-31% בהשוואה ל-2002. אבל העלייה במספר התיקים שנפתחו נגד בני נוער הסוחרים בסמים היתה רק ב-14%. כלומר, תפסו מה שהיה קל יותר לתפוס. גם אם בחרו השלטונות לכוון את מאמציהם נגד הסמים עצמם, במבחן התוצאה נכשלנו גם כאן. הסברים ותירוצים פסיכולוגיים מעמיקים יש בשפע. בימי המלחמה בלבנון ידעו להסביר לנו, כי עצם שהיית צה"ל באימפריית הסמים של לבנון הגבירה את הפיתוי. השילוב של מצוקות המלחמה עם הזמינות והרווחים העצומים הצפויים מהברחת סמים, הגדילו בשיעור ניכר את האספקה. עכשיו מסבירים לנו, שהמתח והרצון להימלט מהמציאות, אסקפיזם, והברחות הסמים האדירות מסיני דרך המנהרות או גבול הנגב, הם הסיבות וצינורות האספקה. רק מוזר שבמדינות כמו הולנד או שווייץ, שבהן אין מלחמות ואין מנהרות, גם שם השימוש בסמים הולך וגובר, רק התירוצים שונים. לפיכך, פסיכולוגיה בגרוש או חסימת צינורות האספקה לא יקדמו אותנו. בחברה הדוניסטית ולא ערכית זוהי מגפה אמיתית. גם אם נרוץ בחקיקה פופוליסטית אחרי כל גלולת גת או בקבוק "ליקוויד" בפיצוציות, ונאסור על בני נוער לטפס על גגות כדי לשאוף גז מזגנים, גם אם נוסיף  100 תקנים של שוטרים ו-200 תוכניות חינוך נגד שימוש בסמים מהסוג שאנחנו מעבירים היום, כנראה לא נועיל הרבה, כי נעשה קצת יותר ממה שאנחנו עושים עכשיו, מאותו דבר שלא הוכח כמוצלח, כשהשימוש בסמים רק הולך ועולה. לו היינו מיישמים, למשל, תוכנית חינוכית מסוימת ובוחנים את הצלחתה במבחן התוצאה בעיר נתונה, לאורך ציר זמן של שנים מספר, והיינו יודעים אם התוכנית הזאת טובה או רעה, אולי היה בכך טעם. אבל מבחן תוצאה הוא מבחן שנוא על רשויות, כיוון שהוכחת כישלון איננה נעימה להן. חס וחלילה, אולי נראה גם שרשות נכשלה, במבחן התוצאה ולא במבחן ההשתדלות או המאמצים, ואם נדרוש שרשות שנכשלה גם תישא באחריות למעשיה ולכישלונותיה, עלול מישהו לבקש שהעיקרון הזה של accountability, של נשיאה באחריות, ייושם גם לתחומי חיים אחרים שלנו, מתאונות דרכים ועד מניעת טרור, ואז, חס וחלילה, אנה אנו באים? האמת הפשוטה היא, ששיעור ההתמכרות לסמים גדל בכל חברה שבה לנוער אין בשביל מה לקום בבוקר. בכל חברה שהכריזה מלחמה על אידיאולוגיה, ששמה ללעג ערכים שגדולים מהפרט, בכל חברה שאיננה מחנכת לעבודה, איננה מציבה יעדים לאומיים שבני-הנוער נענים להם, בחברה שבה הדוגמה האישית של מנהיגים בכל רמה היא דוגמה שלילית ולא דוגמה לחיקוי - בחברה כזאת תגדל הפשיעה, תגדל ההתמכרות, יגדל גם השימוש בסמים. הרבה יותר קל להקים אין-ספור ועדות מומחים ולבקש עוד תקציבים ותקנים לתוכניות חינוך למניעת שימוש בסמים, עוד כלבים שמאולפים לרחרח סמים ועוד תקנים לשוטרים. גם אלו חשובים כמובן, אבל כל אלו אינם אלא ניסיון לרוקן את הים בכפית. הליגליזציה של הסמים המכונים קלים תשפר רק את המספרים לפרק זמן קצר, כי מה שמוגדר היום כעבירה לא יהיה מוגדר כך לאחר שיכשירו שימוש בקנביס, למשל. אבל גם בארצות שהתירו שימוש בסמים כאלה לא הסתמנה ירידה בשימוש בסמים, ולפעמים גם להיפך. כלומר, יהיה מדובר בשינוי קוסמטי בלבד, שלגבי אלפי בני-אדם משמעותו עלולה להיות סלילת הדרך להתנסות בסמים ממכרים קשים. לפיכך, הפתרון מצוי בדרך הקשה, אולי כזאת הנראית בלתי אפשרית, של הפיכת חברה לערכית. לא תוכנית חינוך המסבירה לבני-הנוער שסמים ימחקו אותם, אלא חינוך שמגדל צעירים שיש להם בשביל מה לקום בבוקר. עוד משפט אחרון בשולי הדברים. במסגרת המלחמה בכיוון הלא-נכון - המלחמה בסמים במקום הבנת הבעיה שבני-האדם המשתמשים הם העיקר - יש אוכלוסיות חולים במחלות כרוניות מסוימות, כאלה שסובלים מסרטן סופני, מכאבים כרוניים או ממחלת קרוהן, שיכולים לזכות בהקלה משמעותית בסבלם אם ישתמשו בקנביס. מתוך חשש שאם נכשיר שימוש כזה ייפתח פתח עצום לשימוש בלתי מבוקר ובלתי חוקי בסם, הטילו הרשויות מגבלות בלתי אפשריות למעשה על שימוש בקנביס לצורכי רפואה. יש אומנם ועדה מיוחדת במשרד הבריאות הרשאית לאשר שימוש לאותם חולים אומללים, אבל דרך החתחתים להשגת הקנביס הדרוש להם באורח חוקי מובילה אותם, בסופו של דבר, לצורך להגיע לספק סמים, לסוחר סמים, לעבריין, כדי לקנות ממנו מה שמותר להם. את הבעיה הזאת צריך לפתור, ואין חשש, באמת אין חשש שפתרון זה יגביר את השימוש בסמים. לא מתחת לפנס הזה מונח המטבע שאנחנו מחפשים. תודה רבה.
תודה לסגן השר על התשובה העניינית והממצה. אני מבקש להזכיר, כי בזמנו אמר ראש הממשלה, כי בניגוד לעמים אחרים, שההיסטוריה שלהם קצרה, לנו יש קברי אבות של 4,000 שנה, וראוי שכל ילד יהודי יבקר בהם. האם תיזום שחיילי צה"ל כולם יבקרו במערת-המכפלה, כדי להכיר את קברי אבותיהם?
אדוני היושב-ראש, אדוני השר, חברי חברי הכנסת, חבר הכנסת יאסינוב ואני יצאנו  לתקן את החוק, כמו הרבה פעמים, מתוך מקרה פרטי שהאיר תופעה כללית. קופת-חולים מסוימת החליטה לסגור מרפאה ביישוב פלוני, וטעמיה עמה. אבל במקום להודיע למבוטחים מייד עם קבלת ההחלטה, המתינה והודיעה להם בסוף חודש דצמבר. איש מהמבוטחים לא יכול היה כמובן להספיק לעבור לקופה אחרת בתאריך הקובע המאפשר על-פי חוק ביטוח בריאות מעבר מקופה לקופה. לפיכך, החזיקה הקופה את מבוטחיה כבני ערובה שישה חודשים נוספים, כאשר הסיבה לרצונם להיות מבוטחים באותה קופה, דהיינו, קיומה של המרפאה באותו יישוב, כבר חדלה מלהתקיים. אומנם, לאחרונה תוקן החוק ונקבעו ארבעה מועדי מעבר בשנה, אך עדיין נותרו כמה בעיות. הסתבר שקופת-חולים יכולה לסגור שירות, ושום דבר לא מחייב אותה להודיע על כך למשרד הבריאות או למבוטחים. את זה אנחנו מציעים לתקן בהצעה הזאת. בתיקון כתוב, כי כל קופת-חולים חייבת להודיע למנהל הכללי של משרד הבריאות או למי שהמנהל הסמיך אותו לכך, ולמבוטחים במרפאה או במסגרת התקשרות רפואית, למשל עם רופא עצמאי או  עם מעבדה - להודיע להם על כוונתה לסגור את השירות שלושה חודשים מראש. אם לא הקופה יזמה את הפסקת השירות אלא, למשל, רופא עצמאי שהיה לו הסכם מתן שירות עם הקופה והחליט ביוזמתו להפסיק את השירות או שנבצר ממנו להמשיך ולתת אותו, הקופה חייבת להודיע למנהל הכללי של משרד הבריאות ולמבוטחים כי השירות נפסק בתוך 30 יום מהפסקת השירות. שר הבריאות יקבע בתקנות את הדרכים להודעה או לפרסום ההודעה, ויוודא כי כל מבוטח כזה יודע על זכותו לפנות מיידית לנציב פניות הציבור לעניין חוק ביטוח בריאות ממלכתי על מנת שהנציב, הנציבה במקרה שלנו, תורה לאפשר העברתו לאלתר, בלי תלות בארבעת מועדי המעבר הקבועים כיום בחוק, לקופה אחרת המקיימת שירות סמוך יותר למקום מגוריו של המבוטח. בעיה נוספת שבאה על תיקונה אגב כך היא מצב שבו מבוטח עבר מקופה לקופה במהלך השנה האחרונה, ועתה סגרה הקופה את השירות הרפואי הניתן לו. על-פי המצב החוקי היום צריך המבוטח להמתין 12 חודשים עד שיותר לו לעבור שוב מקופה לקופה. התיקון היום מבטל את ההתניה הזאת אם סגירת השירות באה ביוזמת הקופה או ביוזמת הרופא העצמאי שנתן שירות מטעם הקופה. גם במקרה כזה יקבל המבוטח הודעה כי הוא יכול לפנות לנציבת פניות הציבור לפי חוק ביטוח בריאות ממלכתי, וזו יכולה להורות על העברתו לאלתר לקופה אחרת, אף אם עבר המבוטח מקופה לקופה במהלך 12 החודשים האחרונים. התיקון השלישי המשמעותי בחוק שאנחנו מציעים היום הוא הוראת שעה לתקופה של שנתיים, כי תקופת ההמתנה במעבר בין קופה לקופה תקוצר לשישה חודשים במקום שנה, בלי תלות בסיבת המעבר מקופה לקופה; לא רק אם הקופה הפסיקה שירות מסוים, אלא גם מכל סיבה אחרת. לעניין התיקון הזה, שירות רפואי הוא שירות רפואה ראשונית, ולא רפואת מומחים; כלומר, רופא משפחה, רופא ילדים, שירותי אחות או שירותי מעבדה. התיקון נעשה בעבודה משותפת עם משרד הבריאות התומך בחוק, ואני קורא לכם להצטרף לתמיכה הזאת ולהצביע בעדו. תודה רבה.
אדוני היושב-ראש, חברי חברי הכנסת, ב-21 ביוני, במסגרת הצעת אי-אמון, נאם חבר הכנסת מח'ול. בדבריו כינה את ממשלת ישראל "ממשלת המוות", "ממשלת הדמים" ו"ממשלה חזירית", וחזר על הכינוי האחרון שוב. שרת החינוך קראה לעברו וביקשה שיחזור בו מדבריו, והודיעה שאם לא יעשה כן, תפנה לוועדת האתיקה.
אף יושב-ראש הישיבה, סגן היושב-ראש, חבר הכנסת משה כחלון, שאל אותו אם הוא מוכן לחזור בו מהביטוי "ממשלה חזירית". חבר הכנסת מח'ול לא חזר בו מהביטוי, ובחילופי הדברים שהתפתחו כינה חבר הכנסת מח'ול את שרת החינוך מושחתת ופאשיסטית, ואת יושב-ראש הישיבה, סגן יושב-ראש הכנסת כחלון, משתף פעולה; ושוב, משתף פעולה עם גזענים ופאשיסטים. שלוש פעמים קרא אותו יושב-ראש הישיבה לסדר, אך חבר הכנסת מח'ול לא עזב את האולם. יושב-ראש הישיבה שאל את הסדרנים שהתייצבו ליד חבר הכנסת מח'ול אם הם זקוקים לתגבורת כדי להוציאו, ורק לאחר צעקות רבות נוספות שנקלטו רק חלקית בפרוטוקול עזב חבר הכנסת מח'ול את האולם. אבל חבר הכנסת מח'ול מנסה היום לשכנע אתכם שכל זה היה במסגרת שיעור לספרות על ספרו של ז'ורז' אמאדו. שרת החינוך, חברת הכנסת לימור לבנת הגישה קובלנה נגד חבר הכנסת מח'ול. פניותיה החוזרות ונשנות של הוועדה אל חבר הכנסת מח'ול כדי לקבל את תגובתו או להופיע בפני הוועדה לא זכו למענה. בדיון שקיימה ועדת האתיקה בקובלנה זו סברו כל חברי הוועדה, כי התבטאותו של חבר הכנסת מח'ול מהווה הפרה של כללי האתיקה לחברי הכנסת, ובייחוד הכללים האומרים: "חבר הכנסת ישמור על כבוד הכנסת וכבוד חבריה, ינהג בדרך ההולמת את מעמדו כחבר הכנסת ויעשה לטיפוח אמון הציבור בכנסת" - -
- - "חבר הכנסת ישאף לשמש דוגמה אישית להתנהגות ראויה". הוועדה סברה כי בדבריו פגע חבר הכנסת מח'ול בשרת החינוך, בממשלת ישראל וביושב-ראש הישיבה ובהתנהגותו פגע פגיעה חמורה בכבוד הכנסת כולה. כבכל מקרה שבו סבורה הוועדה כי חבר כנסת עבר על כלל מכללי האתיקה ובטרם תחליט על עונש, עיינה הוועדה בקובלנות הקודמות - אם היו כאלה - נגד אותו חבר כנסת, ובהחלטות קודמות של ועדות האתיקה ביחס אליו, כדי לבדוק אם מדובר בהתבטאות או בהפרה חד-פעמית מקרית או בדפוס התנהגות חוזר. מצאנו באוגוסט 2001, כי חבר הכנסת מח'ול קרא לעבר חבר הכנסת דאז, סגן השר דהיום, זאב בוים: "עד מהרה נראה את ליברמן, אותך, את גדעון עזרא ואת ישראל כץ פורצים בסערה לאולם הזה גלוחי ראש עם שרשראות כדי להכות וכדי להוציא מכאן ולהוציא להורג גם חברי כנסת ערבים". על כך החליטה ועדת האתיקה של הכנסת החמש-עשרה - לא שלנו - להטיל על חבר הכנסת מח'ול הערה. באפריל 2002 קרא חבר הכנסת מח'ול: "איפה ראש הממשלה? איפה רב המרצחים שלכם?" הוא נקרא לסדר שלוש פעמים, אך לפני יציאתו מהאולם הניף את ידו במועל יד נאצי וצעק "הייל שרון. פושעי מלחמה, זה מה שאתם". על כך החליטה ועדת האתיקה - לא זו שלי יש הכבוד לעמוד בראשה, אלא של הכנסת הקודמת - להטיל על חבר הכנסת מח'ול הרחקה לשלושה ימי ישיבות. במאי השנה צעק חבר הכנסת מח'ול כלפי השר ליברמן, "תסתום את הפה, פאשיסט", ועל כך דנה אותו ועדת האתיקה הנוכחית, שאני עומד בראשה, לנזיפה חמורה. הקובלנה הנוכחית באה אפוא על רקע הפרות קודמות חמורות של כללי האתיקה, וראינו כי הערה, נזיפה חמורה ואף הרחקה לשלושה ימים לא הביאו את חבר הכנסת מח'ול לכבד את תקנון האתיקה של חברי הכנסת. ולפיכך, לפי שחטא בהתבטאות חמורה ובהתנהגות חמורה, החליטה הוועדה לשלול את זכותו לקבל זכות דיבור במליאה ובוועדה במשך עשרה ימים. עונש זה, כמובן, אינו מונע מחבר הכנסת מח'ול להיות נוכח בישיבות ולהצביע. אולם, כשקיבל חבר הכנסת מח'ול את החלטת הוועדה לידיו, עלה לדוכן במסגרת דיון על החוק למניעת מימון טרור והאשים את ועדת האתיקה בהפעלת טרור, איים לפנות בעניין זה לכל הפרלמנטים בעולם, וטען כי אני, כראש ועדת האתיקה, גזען ופאשיסט, החלטתי להשתמש בוועדת האתיקה כדי לחסום ויכוח פוליטי. "להשתיק חברי כנסת זה רק עם טנקים", אמר חבר הכנסת מח'ול, "ולא עם החלטות ועדת האתיקה". שוב חזר והשתלח בוועדת האתיקה ובחברי הכנסת שהשתתפו בוויכוח. שוב לא נענה לשלוש קריאות לסדר של יושב-ראש הישיבה, חבר הכנסת יולי אדלשטיין, ושוב הוצא מהאולם על-ידי סדרנים. חברי הכנסת, חבר הכנסת מח'ול הפך, לצערי, את האלימות המילולית ואת ההתבטאות נטולת הרסן לדפוס התנהגות קבוע, אך במקום להימנע מפגיעה בכבוד הכנסת ובבית כולו, במקום להפנים כי גם ועדת האתיקה הקודמת וגם הוועדה הנוכחית ויושבי-ראש שונים של הישיבות הנאלצים להרחיק אותו שוב ושוב מהישיבות בגין התנהגותו, כולם סבורים כי בהתנהגותו הוא פוגע בכבוד הכנסת, במקום לרסן את התנהגותו, הוא נוהג על-פי העיקרון כי ההגנה הטובה ביותר היא ההתקפה, ומעדיף להשתלח בוועדת האתיקה ולהאשים אותנו כי אנו רודפים אותו פוליטית. החלטות ועדת האתיקה מתקבלות תמיד פה-אחד על דעת כל חברי הוועדה, השייכים לסיעות שונות בבית הזה. אבל חבר הכנסת מח'ול בטוח, כי אם יאשים את הוועדה בגזענות, הוא יפחיד את הוועדה והיא תימנע מלנקוט נגדו צעדי ענישה כאשר הוא מפר את תקנון האתיקה. ועדת האתיקה נלחמת על כבוד הבית הזה בשם כל החברים, בלא משוא פנים ובלא אפליה. אני קורא לבית לדחות - - -
ועדת האתיקה נאבקת על כבוד הבית ועל כבוד כל אחד מחבריה, ואני קורא למליאת הכנסת לדחות את בקשתו של חבר הכנסת מח'ול.
אדוני היושב-ראש, אדוני השר, חברי חברי הכנסת, יכול להיות ששר המשפטים לשעבר יוכל להתחייב ששינוי לא תיכנס לממשלה, ואז גם אגודת ישראל לא תיכנס, ובא לציון גואל. אבל אם תסכים להתחייב על כך - אני בטוח שזה יאמת את טענתך שאין ממשלה בישראל.
שר המשפטים לשעבר, אמרתי, שדיבר לפני על הדוכן. כשיצאה שינוי למסע לפירוק משרד הדתות, ציירו בפנינו תמונה של משרד מסואב, פקידים אוכלי חינם, כלי קודש שהפכו תורתם קרדום לחפור בה, של מועצות דתיות שאין בהן חפץ. אינני יודע עד כמה השתכנעו ראשי הליכוד מתקפוּת הטענות האלה, אבל ההתחייבות ניתנה לשינוי, ובתהליך שנמשך כמעט שנה פורק המשרד. אבל, בשעה שכל דעת הקהל והתקשורת עסקה בהלנת שכרם של אנשי המועצות הדתיות, בשעה שהתנהל המאבק הזה, פירוק משרד הדתות היה באותה שעה אחד מההישגים ששינוי היתה גאה בו במיוחד - באותה שעה ממש, הרחק מעיני הציבור והתקשורת נעשתה העבודה האמיתית שעליה אני מבקש לדבר היום. וגם אם המפלגות החרדיות היו רוצות היום להיכנס לממשלה ולתקן את המעוות שנגרם באותה שעה, לא יעזור להן כלום, הכול כבר תפוס, אי-אפשר להכניס סיכה. חברי המועצות הדתיות בכל רחבי הארץ הוחלפו בחברי הליכוד. 65 מתוך 202 חברי המועצות הדתיות שמונו בכל רחבי הארץ בחודשים האחרונים הם חברי המפלגה. תאמרו, מה רע בכך? הרי חברי המועצה הדתית בכל יישוב צריכים לשקף את תוצאות הבחירות לרשויות המקומיות. עיר שיש בה רוב חרדי, מן הראוי שרוב חברי המועצה הדתית יהיו מן הרשימות החרדיות למועצת הרשות המקומית. זו רוח החוק וזו כוונת המחוקק, אך דא עקא שהמחוקק התכוון גם - במקום אחר אומנם - שחברי גוף בוחר של מפלגה, לצורך ענייננו כאן היום חברי המרכז, לא יישאו בתפקידים כאלה. היועץ המשפטי לממשלה טרח וכתב מכתב לשרים וסגני שרים וגם לחברי כנסת מן השורה, כתב במכתב הזה הנחיות ברורות איך אסור להם אפילו לטפל בפניות המגיעות לשולחנם מטעם חברי הגוף הבוחר של מפלגתם; שלא יסדרו לחברי המרכז ולבני משפחותיהם הטבות אסורות או סתם פרוטקציה, שלא לדבר על ג'ובים. כל הארץ צוחקת על דמותו הססגונית של עוזי כהן ב"ארץ נהדרת", אבל מי שצוחק באמת כל העת הזאת הם ראש הממשלה ובנו, שר הדתות בפועל, שהפכו את המועצות הדתיות בכל הארץ למכרה זהב לתפקידים. אפשר לדבר כמובן על חברי ליכוד מן השורה המתמנים לחברי המועצות הדתיות, אבל הבעיה החמורה היא כאשר מדובר לא בחברי מפלגה מן השורה אלא בחברי מרכז הליכוד, ובהם רבים שהצביעו רק לאחרונה בהצבעות חשובות במרכז הזה, שאישרו לקיים משא-ומתן קואליציוני עם מפלגת העבודה. בבאר-שבע - והשמות שמורים במערכת, ורק מחמת צנעת הפרט אינני מפרט אותם מעל הדוכן הזה – בבאר-שבע, שלושה מתוך תשעה חברי המועצה הדתית הם חברי מרכז הליכוד; בהרצלייה - אחד; במעלות - אחד; בגבעתיים - אחד; בכרמיאל - אחד; באילת חמישה חברי ליכוד במועצה הדתית, מהם אחד שהוא חבר מרכז הליכוד - כמה מצער שלליכוד אין אף נציג במועצת העיר באילת; במועצה האזורית מרום-הגליל - שני חברי המועצה הדתית הם חברי מרכז הליכוד; במודיעין - אחד; בכפר-יונה - אחד; בנשר – אחד. עד כאן חברי מרכז הליכוד שהם חברים במועצות הדתיות, בניגוד לחוק.
ראש הממשלה רשאי אומנם למנות 45% מחברי המועצות הללו, אבל אין הוא רשאי למנות חברי מרכז מפלגתו. אז מה. מי מפריע לו? כיוון ששרון הולך להתנתקות, מפלגת העבודה לא מתריעה על השחיתות. להיפך, היא רוצה מאוד לחבור אליה, ויפה שעה אחת קודם. מרצ-יחד? שרון כבר קיבל מהם תעודת ביטוח לכל עוול חברתי ולכל מעשה שחיתות שלטונית. אסור להפריע לו להתנתק. כבר אמרנו שהתנתקות מטהרת כל שרץ? הלאה, עד כאן זוטות, סתם חברי מועצות דתיות. אבל יש גם תפקידים של ממונה על המועצה הדתית, במקומות שבהם לא נבחר או לא מונה - - -
אני? תבדוק בדיוק מתי הצבעתי אמון בממשלה - כשאתה הצבעת נגד בנושאי חוץ וביטחון. נכון. אבל בנס-ציונה מינה שרון חבר מרכז ליכוד אחד, שאולי בטעות השתרבב שמו כמי שהיה פעם חבר מרכז, והתפטר. אולי אנחנו סבורים שבאמת לא עברו על החוק, וכל מי שמונה לחבר מועצה דתית מייד התפטר מהגוף הבוחר, כפי שמחייב אותו החוק? לא כך. בהצבעות האחרונות במרכז הליכוד הוא השתתף והצביע, וכך גם בקריית-אונו, וגם באבן-יהודה. גם שם מינה שרון חבר מרכז להיות אחד הממונים על המועצה הדתית. ובאור-יהודה ובנצרת-עילית - כל אלה חברי מרכז ליכוד שמונו למועצה הדתית, והשתתפו בהצבעות האחרונות. וגם בקריית-אתא, שם יודע העיתון "מעריב" לספר כי הממונה איננו תושב הצפון אלא תושב בני-ברק, שמשכורתו – 20,000 ומשהו שקלים חדשים - גם היא בניגוד לחוק. אבל מה לעשות? מרובים צורכי עמך, ומועצות דתיות אין די. לכן פתח משרד ראש הממשלה סניפים בכל רחבי הארץ. לא סניפי ליכוד חלילה, אלא סניפים למשרד ראש הממשלה - כי למה יכתת אזרח הרוצה להסתופף תחת כנפי ראש הממשלה את רגליו הרחק עד ירושלים? משרד ראש הממשלה יבוא אליו. וכדי שהאזרח יהיה סמוך ובטוח שנציגו של ראש הממשלה בעירו הוא אדם קרוב אצל ראש הממשלה, וכשהוא שוטח טענותיו בפניו הרי זה ממש כאילו עשה זאת באוזני ראש הממשלה עצמו, בחר ראש הממשלה את נציגיו בקפידה גדולה, והם נאמנים עליו מאוד. ומי נאמן עליו יותר מאשר אנשי מרכז הליכוד ממש? מנהל משרד ראש הממשלה במחוז חיפה והצפון הוא חבר מרכז הליכוד מטבריה, ומנהל משרד ראש הממשלה במחוז הדרום הוא חבר מרכז הליכוד מבאר-שבע. מנהל משרד ראש הממשלה במחוז המרכז הוא חבר מרכז הליכוד מרמלה, ונציג משרד ראש הממשלה בגליל המערבי – תפקיד חדש שזה עתה יצא מתחת למכבש ההמצאות - - -
אני מבקש לומר, שלמיטב ידיעתי, וחזקה בידנו שהאנשים הללו כולם אנשים מצוינים וראויים בלא כל ספק. אז מה אם הם חברי מרכז הליכוד? אז מה אם החוק אוסר מינויים כאלה? יש לנו עכשיו התנתקות על הראש, ואל תבלבלו לנו את המוח בשטויות.
כן. אז מה אם האחראי על התכתובת וחוק חופש המידע במשרד ראש הממשלה הוא חבר מרכז? הרי חופש המידע הוא חוק חשוב מאוד, ואסור להפריע למלא אותו בקפידה. אז מה אם יושבת-ראש הרשות לקידום מעמד האשה היא חברת מרכז? מישהו יעז להפריע לקידום מעמד האשה? זה דבר חשוב. ואין לנו מספיק צרות עם הזיהום הנורא בקישון ופרשת השייטת, שאני בא היום לבלבל את מוחה של הכנסת בעובדה השולית, שיושב-ראש הנהלת רשות נחל-קישון הוא חבר מרכז הליכוד? ממש קטנוניות. ואם מנהל מידע ותקשורת במשרד ראש הממשלה הוא חבר מרכז, למה המידע הזה צריך לעניין את התקשורת? הרי ראש הממשלה עסוק כרגע בהתנתקות, ואנחנו לא רוצים להפריע לו. חברי הכנסת, כל אבירי הממשל התקין והשקיפות ושלטון החוק, עכשיו אתם יודעים את העובדות. אז מה? כמה מכם ירימו יד למען שלטון החוק? כמה יצביעו אי-אמון בממשלה, כיוון שכל מי שיצביע כך יהיה סבור באמת שהמטרה לא מקדשת שחיתות שלטונית? מי מכם יבוא לומר, שגם אם ראש הממשלה אימץ את האידיאולוגיה של "שלום עכשיו", אסור לו לעבור על חוק שירות המדינה (סיוג פעילות מפלגתית), ולעשות זאת בריש גלי ובקנה-מידה עצום? תודה רבה.
בגוף הבוחר. חוק שירות המדינה אומר, בגוף הבוחר לא יכול להיות.
אבל אומר - הוא לא יהיה  חבר בגוף הבוחר.
האם העיכוב בתשובת הממשלה במשך כשלושה חודשים הוא תנאי שמבטיח שכל מי שיבואו אתו במשא-ומתן מטעם רשות הטרור הזאת, לא יוציא את שנתו?
אדוני השר, תודה על תשובתך. המספרים באמת מדהימים. מדובר ברשות שאין כלל חולקים על חשיבות עשייתה בתחום שמירת הטבע והנוף, אבל מה בין זה ובין גביית תשלום עבור כניסה לשמורת הטבע בשבתות, האם זה נחשב באמת מעשה שאי-אפשר לוותר עליו? אני לא מציע לוותר על פיקוח ושמירה על ערכי הטבע, אבל למה לגבות כסף בשבתות באותם מקומות?
הבעיה של האדם שמשלם נפתרת על-ידי מה שהשר הציע.
כבוד נשיא המדינה, אדוני יושב-ראש הכנסת, אדוני ראש הממשלה, חברי חברי הכנסת, אורחים נכבדים, בחדר אחד בארמון הצפוני, בתוך החום הנורא, באבק, רכן מישהו והעלה בכפו 11 שברי חרס, ועליהם סימנים. ואף ששנים הרבה חלפו מאז, די היה בנשיפה רכה להסיר את האבק, ומן החרס זרחו האותיות: בן יאיר. את נאומו האחרון של אלעזר בן יאיר שבספר "מלחמת היהודים ברומאים" כתב יוסף בן מתתיהו רומית, אחרי שהפך ליוספוס פלביוס. והוא חזר לשפת אבותיו מאות שנים אחר כך, אחרי שהיה שקוע בדמדומים שבין מציאות לדמיון, בערפל שבין ההיסטוריה לקורות העתים. ואז באו שש אותיות עבריות על חרס, שש אותיות מצטרפות לבן יאיר, בן 2,000 שנה, והאירו את האמת העתיקה באור בהיר ומסנוור. צפונה משם, בעיר התמרים, יש בית אחד, חדש ומכוער למראה, ובקומת המרתף שלו דלת ברזל. הטריחו את בעל הבית ויפתח לכם. והחום הרובץ על בקעת-יריחו ייעצר בפתח. כד מים מזומן ליד הדלת, והשומר יוליך אתכם עד למקום אחד בחדר, האור מהדלת בגבכם. והוא יתיז מעט מים על הרצפה וממנה יזנקו, מעתיקות לרגע את הנשימה, המלים "שלום על ישראל" מתוך הפסיפס, בכתב עברי רהוט. וכל בוגר "שלום כיתה א'" בישראל יכול גם היום לקרוא מה שכתבו אבותינו באבנים קטנות ובאורך רוח לפני 1,400 שנים. אין עוד עם בעולם שיכול לקרוא את אשר כתבו אבותיו לפני אלפי שנים באותן אותיות ובאותן מלים שבהן הוא קורא היום עיתון, באותה שפה שבה הוא מברך בוקר וערב ולילה. אותה שפה שבה מרדימים תינוקות לשנת לילם, היא היא השפה אשר בה התפללו עליהם נשים עקרות לפני שנולדו, גם לפני 3,000 שנה. זו השפה שבה ציווה אלוהים לאבינו הקדמון, אברהם, "לך לך מארצך וממולדתך ומבית אביך אל הארץ אשר אראך". ובאותיות הללו נכתב על לוחות אבנים "לא תרצח, לא תענה ברעך עד שקר", להיות צו מוסרי לעולם כולו. אותן אותיות, בל אחטא בשפתי, אנו מטילים היום לתיבה שקורין קלפי, ובהן, כמו תחליף נייר לשברי חרסים שעליהם אותיות - קובעים גורלות. גורל עם, גורל ארץ. כמו תל עתיק בארץ-ישראל ועליו עיר ועוד עיר ועוד עיר - העברית. רבדים רבדים, זה על גבי זה, זה על חורבותיו ואפרו של זה, וכל אחד מתגבה על קודמו. על נדבכי היסוד של שפת האבות יוצאי ארם-נהריים מונחים רובדי השפה של עם העבדים שנגאל ממצרים, ועל אבני גוויל - שפתם של כובשי כנען בסערה מונחים, מלוטשים וזוהרים כאבני החושן, פרקי תהילים לנצח, ששבעים שפה ולשון תרגמו אותם, מתרגום השבעים ליוונית עד לשפות הבושמנים והאסקימואים, נטלו אותם להיות הביבליה שלהם, אך לא יכלו להוציא אותם מידי פשוטו ויופיו של מקרא, האומר בשפת אבותי:  "בנאות דשא ירביצני, על מי מנחות ינהלני". אלף משוררים בכל שפות העולם, מאה ריבוא אוהבים באלף אלפי רבבות של לילות אהבה לא השכילו ליצור שיר אהבה מופלא משיר השירים אשר לשלמה - "על משכבי בלילות בקשתי את שאהבה נפשי, בקשתיו ולא מצאתיו". וכשהיא מוצאת אותו הוא אומר לה: "עד שיפוח היום ונסו הצללים אלך לי אל הר המור, אל גבעת הלבונה". ועל גבי אלו - ארמונות העברית של החשמונאים שהרבה יוונית נטמע בה, ומעליהם סלעי המשקע של ים התלמוד וכל הארמית שחיבקה העברית לתוכה במעמקיו, ומי שמתנכר להם ואומר שהם נטע זר בעברית - לא יקבל הלכה שפסקה סנהדרין ולא ישיר חד גדיא דזבין אבא בתרי זוזי. ומי שלא ירצה במה שנתנה הרומית לתוך העברית לא ינעל סנדל ולא ישב על ספסל. מכל אוהביה ומשנאיה נטלה השפה, ועל חורבות בית שני פרח גם התלמוד הבבלי, כי למדנו לשיר שירת ציון גם על אדמת נכר. ורש"י הוסיף משפת אשכנז, ויהודה הלוי ואבן גבירול מזהב צריחי גרנדה המוסלמית שבקצה מערב. ומכל אלה קיבלה העברית ונתנה, ושוב ושוב שבה לחיים בשירה ונבואה ופילוסופיה ומוסר, וספרי סוד ויצירה, ושוב שבה לחיים בארץ-ישראל כשפת חלוצים ופועלים וחורשים וספסרים וגנבים וחיילים ועולים חדשים משבעים שפה ולשון. ואפילו מדורות הענק של ספרי היהודים ברחובות גרמניה זרועי הבדולח לא יכלו לה. אותיותיה פורחות באש והיא קמה מן האפר. במקום ששרפו את הספרים שלנו גם אותנו שרפו, אבל עם ושפה בני 4,000 שנה, גם באש לא מנצחים אותנו. וכשאנו מתבוננים סביבנו ונחרדים: מה היה לה לעברית בימינו, בליל של ערבית ורוסית ואנגלית - אל נא באפכם. העברית תיקח מהם מה שתיקח, ותצא אל האלף החמישי שלה כשהיא גבוהה בעוד שניים או שלושה נדבכים, כשהיא גדולה ושלמה מסך כל חלקיה. וכשנזמין צלצול השכמה בחדר כמו כל חדרי המלון בעולם, נזכור כי כך נכתב לפני אלפי שנים: "וישכם אברהם בבקר". ואם בלילה נזכה, ונרחק מהעיר ואורותיה, והשמים בהירים על ראשינו, נזכור כי כך נאמר בשפה זו ממש: "ויוצא אתו החוצה ויאמר הבט נא השמימה וספר הכוכבים אם תוכל לספר אתם, ויאמר לו כה יהיה זרעך". הכוכבים הם אותם כוכבים. המלים של אז הן המלים שלנו היום. אותיות חיות המצטרפות למלים על שבר של חרס שקוראים אוסטרקון, או על דף נייר מלבני, נטול עץ, חוצות אלפי שנים כברק: בן יאיר, שנלחם על חירותנו שלנו היום - כבר לפני 2,000 שנה. חברי הכנסת, לא כולנו נולדנו בני חורין לדבר עברית. לא כולנו זכינו לדבר בשפתנו. כאן ראוי להזכיר את גבורתו של אחד מחברינו, יולי-יואל אדלשטיין, שהיה מורה לעברית במחתרת בברית-המועצות. חברי הכנסת, בתאיכם הנחתי היום הצעת חוק השפה, הצעת חוק הפותחת במלים: "שפת המדינה בישראל היא עברית". הצעת חוק המסתיימת במלים: "יבוטל סעיף 82 לדבר המלך במועצתו על ארץ-ישראל 1922-1947". הגיעה העת שמעמדה של השפה העברית ייקבע בחוק של מדינת ישראל, ולא כשריד מנדטורי. אשמח אם כולכם תצטרפו להצעת החוק הזאת.
אדוני היושב-ראש, חברי הכנסת, בתקשורת נמסרו דברים שאמר ראש השב"כ, ואחד מהם היה: אי-אפשר להפסיק את ירי ה"קסאם" והמרגמות אם לא שולטים בשטחי השיגור, בקצה הטווח של ה"קסאמים" או המרגמות. הסיבה היחידה שצה"ל אינו שולט בשטח, כך נמסר בתקשורת מפיו של ראש השב"כ, היא מדינית. לפני שבוע שמענו מראש הממשלה דברים הפוכים, שהוא נתן לצה"ל חופש פעולה מלא להפסיק את ירי המרגמות ואת ירי הרקטות. חברי הכנסת, אחד משניהם איננו אומר אמת.
אדוני היושב-ראש, חברי חברי הכנסת, לפני שלוש שנים נרצח בירושלים בידי מחבלים שר התיירות רחבעם זאבי, גנדי, הי"ד, שהיה לוחם בפלמ"ח ובצה"ל, אלוף פיקוד המרכז בימי המרדפים, אוהב גדול של ארץ-ישראל, שהכיר כל שביל משביליה וידע כל פרק בהיסטוריה שלה. הצעת החוק הזאת נועדה להנציח את דמותו ופועלו, והיא מציעה הקמת מרכז הנצחה שיכלול אתר, מכון מחקר, ספרייה וארכיון, שיעסקו בחקר ההיסטוריה והגיאוגרפיה של ארץ-ישראל ויטפחו את ידיעת הארץ והכרתה. על הצעת החוק חתמו למעלה מ-50 חברי כנסת, ולאחר שבאתי בדברים עם נציגי שר האוצר, הסכמנו לקדם את החוק בהסכמה אתם, במגבלות התקציב שסוכמו ועל-פי מה שיסוכם בדיוני הוועדה לגבי אופיו הסטטוטורי של הגוף. תודה.
אדוני היושב-ראש, חברי חברי הכנסת, המועמד המועדף של ממשלת ישראל לתפקיד יושב-ראש הרשות הפלסטינית הוא ד"ר מחמוד עבאס. שמענו עליו מפי התקשורת, שמגויסת לטובתו ולטובת שרון, שהוא מתון, פרגמטי, מתנגד לטרור. ואם מפעם לפעם הוא מצדיק המשך פגיעה רק בחיילים או במתיישבים, אם הוא קורא לנו האויב הציוני בסוג של פליטת פה, כי כך הוא רגיל מהבית, ואם הוא מהקיצוניים והאדוקים בתביעת השיבה, כל זה אנו מתרצים שמדובר כמובן באיש מדינה שנמצא במערכת בחירות וצריך להתמודד על דעת הקהל שלו, ולכן לא צריך להתייחס למה שהוא אומר, צריך להתייחס כמובן למה שהוא עושה או למה שהוא יעשה בעתיד. מובן שעד היום הוא לא עצר טיל "קסאם" אחד ולא מנע ירי מרגמה אחת, וגם הצהיר שאינו מתכוון להילחם בארגונים החמושים, ואני מזהיר מפני אותה תופעה שהיתה אחרי אוסלו, שהתעלמנו ממה שערפאת אמר וקיווינו כל הזמן שהוא יעשה טוב. אבל אני רוצה להזכיר לכם שבהוצאת "אבן רושד", עמאן 1984, יצא הספר שנקרא "הפנים האחרות", והוא ספרו של מחמוד עבאס, שמבוסס על עבודת הדוקטורט שלו. הספר מעניין מאוד, הוא עוסק בקשרים שבין הציונות והנאציזם, אבל בעמוד א' של המבוא אפשר לקרוא: "במלחמת העולם השנייה נהרגו 40 מיליון בני-אדם. מן הפרסומים שלאחר המלחמה מתברר כי כשישה מיליוני יהודים היו בין הקורבנות, אבל מהי המציאות? אין אחד שיכול לאמת את המספר הזה של שישה מיליוני קורבנות יהודים או להכחישו. מספר הקורבנות היהודים, אפשר שהוא פחות מזה בהרבה וייתכן אף שבמציאות הוא פחות ממיליון אחד". ובעמוד ב' למבוא אנו קוראים: "מדענים רבים ניסו לחקור את מספר הקורבנות היהודים. תוצאות מחקריהם מדהימות, שכן הן מעמידות את סך הקורבנות היהודים על מאות אלפים בלבד. ההיסטוריון והסופר ראול הילברג", מצטט מחמוד עבאס, "טוען שמספר הקורבנות היהודים במלחמת העולם השנייה אינו עולה על 896,000". הכחשת השואה כמשמעה בחוק - גם ניסיון להמעיט מגודל השואה ולהפחית ממספר קורבנותיה. התיקון לחוק העונשין שקיבל הבית הזה לפני כחודש מאפשר העמדה לדין בארץ של מכחישי השואה, גם אם פרסמו את הדבר מחוץ לישראל. לאור הידיעות כי אבו-מאזן מתכוון לבקר בירושלים, כחלק ממסע הבחירות שלו ברשות, פניתי לפני יומיים לשר לביטחון פנים ולראש הממשלה ויידעתי את היועץ המשפטי לממשלה, כדי שימנעו את כניסתו למדינת ישראל, או אם ייכנס, יורו על מעצרו. תודה רבה.
- - - מבצעי של צה"ל - - -
אדוני היושב-ראש, רבותי השרים, חברי חברי הכנסת, כל בני האדם צריכים להיות שווים בפני החוק. יש גבעה אחת בעיבורה של חברון הידועה בשם "גבעה 26", וקרקעותיה – אדמת מדינה. בגבעה התיישב עם משפחתו נתי עוזרי הי"ד, וכמטחווי קשת ממנו נבנו כמה בתים על-ידי משפחות ערביות. הוא והם לא קיבלו היתר מהרשות לבנות את בתיהם. לילה אחד נרצח נתי עוזרי על-ידי מחבלים, ולאחר זמן באו שוטרי מג"ב וחיילי צה"ל להרוס את ביתו ולגרש את משפחתו; הרסו, הכו, גירשו את האלמנה והיתומים. אבל איש לא בא להרוס את בתי הערבים שהתיישבו על אותה גבעה ובנו עליה בנייה בלתי חוקית לאחר שפלשו לאדמת המדינה. בתחומי יהודה ושומרון וחבל-עזה יש אלפי בתים שנבנו שלא כדין על-ידי ערבים על אדמות מדינה. מאות מהבתים הללו נבנו בשטחי C והוצאו עליהם צווי הריסה שאינם מיושמים. אין ספק שבעניין זה המדינה מצפצפת על חוקיה היא ביהודה ושומרון כמו בנגב. אנחנו מציעים כי יוסף סעיף 8 לחוק האומר: "חוק זה יחול גם בשטחי יהודה, שומרון וחבל-עזה". תודה רבה.
תודה, אדוני היושב-ראש. אני מבקש להניח את דעתו של חבר הכנסת וילן, שאם אלה העובדות ואכן היה ניסיון מכוון לפגוע בחייל, הניסיון הזה ראוי לכל גינוי גם במקום הזה. אבל, כאמור, הדברים בחקירה. אני מבקש לחזור למה שחבר הכנסת מצנע העלה - מצבם של תושבי שדרות. אדוני, אכן שמענו בצער שאלה אבוקסיס שוכבת על ערש דווי, והיא במצב המוגדר מוות מוחי. חוץ מאשר את תפילת הבית הזה, קשה עוד לשלוח מכאן לה ולכל תושבי שדרות הנמצאים במצב נורא. אני חושש, אדוני היושב-ראש, שיישובים רבים, גם בית-שאן וגם עפולה וגם חדרה וגם יישובי עמק-חפר וגם כל יישובי קו התפר ונתיבות ואופקים, ייכנסו לאותו מצב עצמו כאשר התוכנית של שרון חס וחלילה תתבצע, משום שאנו מביאים את ה"קסאם" אל תוך ארץ-ישראל.
אדוני היושב-ראש, חברי חברי הכנסת, הצעת החוק ראויה וראוי לתמוך בה. אם אנחנו זקוקים לדוגמה איך החמרת ענישה והפקעת כלי רכב, אפילו הפקעה זמנית, פועלת, ראוי שנתבונן בדרך שבה צה"ל נאבק בתאונות דרכים. הוא עשה מאבק מאוד מוצלח והוריד את שיעור תאונות הדרכים עם נפגעים בתוך הצבא במידה משמעותית ביותר, על-ידי ענישה דרקונית לפעמים ושליחת חיילים עבריינים שעברו עבירות לכלא. לפני עשר שנים היתה ידועה לשמצה הדרך שבה נהגים צבאיים נוהגים, והיום בוודאי לא כך הדבר. נקודה נוספת שצריך לזכור: אנחנו מדברים כבר שנה וחצי, אולי שנתיים, על רכש של 350 מצלמות מהירות והתקנתן, ושר תחבורה אחר שר תחבורה מתחייבים שזה כבר נכנס וזה כבר מופעל וזה כבר מותקן. שום דבר לא קורה. הן עוד לא מותקנות.
אלה שמותקנים אולי לא עובדים. דברים קבועים שהוכיחו בכמה ארצות בעולם שמצליחים להוריד את שיעור ההרוגים בתאונות דרכים - לא את עצם התאונה, אבל מקטינים את המהירות ולכן מקטינים את שיעור ההרוגים בתאונות. בדקה וחצי שנשארה צריך לדבר גם על העלייה של 16% בגנבות רכב שחלה בשנה האחרונה. התופעה הטרידה את המשטרה והלכו לבדוק איך זה, כי הלוא הבטיחו שגדר ההפרדה תצליח למנוע את גנבות הרכב. היא הצליחה לתקופה קצרה מאוד, ונמצאה הדרך לעקוף אותה. התברר ששוהים בלתי חוקיים נכנסים, גנבי הרכב גונבים, מוסרים לשב"חים, והם מוציאים אותם מחדש, משום שהצבא מסתכל מזרחה כדי שלא ייכנסו לתחומי "הקו הירוק", אבל אין משטרה שמסתכלת מערבה אם לא גונבים כלי רכב. ברור שבמקום ששב"חים חודרים יכולים לחדור מחבלים. אם רצו, הם היו מגיעים לשם. כלומר, לא הגדר מונעת את הפיגועים למרות מה שמוכרים לנו, אלא נוכחותם של חיילי צה"ל בתוך השטח, נוכחותם של אנשי השב"כ בתוך השטח. רק הם מצליחים למנוע את הפיגועים. תתנתקו, חס וחלילה, תצאו משם, תוציאו את צה"ל משם והכול יתפוצץ לנו בפנים. תודה רבה.
מצד שני, מגפת שפעת צפויה כל שנה.
אדוני היושב-ראש, חברי חברי הכנסת, ביום הזה שמתקיים בו הדיון על קריסת מערכת הבריאות דיברו רבים על הסימפטומים המובהקים של הכשל הזה, על 217% תפוסה במחלקות הפנימיות, על מסדרונות שאין בהם עוד מקום ועל צורך לטפל בחולים גם בחדרי אוכל. האצבע הטבעית, המאשימה, מופנית כלפי האוצר, ובדין היא מופנית כלפיו. כי לולא פגע באורח שיטתי בחוק ביטוח בריאות ממלכתי, גזל את המס המקביל, דרש עוד ועוד התייעלות ממשרד הבריאות כשהוא יודע שהיחידים שישלמו את מחיר ההתייעלות הזאת הם החולים - לולא מדיניותו של האוצר להטיל עוד ועוד השתתפות על החולים, היה המצב טוב הרבה יותר, ויכול להיות שעד שלא תוגש תביעה ייצוגית ממשפחות של חולים שנפטרו אחרי שהונשמו במחלקה פנימית במקום ביחידה לטיפול נמרץ ומדינת ישראל תצטרך לשלם מאות מיליונים, יכול להיות שעד שזה לא יקרה לא יימצאו המשאבים לטפל בחולים האלה גם במצוקות האשפוז הקיימות. בשתי הדקות שנותרו לי אני רוצה להצביע על שני תחומים שמניסיוני כרופא אני יודע שאומנם הסד שהטיל האוצר על מערכת הבריאות גרם למצוקה בהם, אבל ההחלטות או העדר ההחלטות של משרד הבריאות, שלא שש להילחם בתקיפים ממנו, הם שגרמו למשבר האמיתי. בכל שנה מאושפזים בישראל רבבות חולי נפש. חרב הקיצוצים הביאה לסגירת מיטות רבות, אבל לו קמה כל מערכת הבריאות על רגליה והתקוממה, לו היו מאות חולי נפש שאמורים להיות מאושפזים במחלקות פתוחות או סגורות למחצה בהשגחה ולא להישלח להיות מטופלים בקהילה, כשאין שום מנגנון שיקלוט אותם שם; לו נשלחו מאות חולי נפש על-ידי מטפליהם למסדרונות האוצר או למשרד ראש הממשלה - אז היה נמצא פתרון למשבר הנורא הזה בשירותי בריאות הנפש. תחת זאת, נשלחים חולים בלי שום מנגנון שיקלוט אותם, ובהם רוצחים ואנסים מתוך חוליים, לא מתוך איזו נטייה פושעת טבעית, אלא מתוך שהם חולים באמת. מתוך מצב כזה נשלחים מאות אנשים כאלה לרחובות ואין להם פתרון. נקודה אחרונה, שאני מכיר אותה באופן אישי כרופא שטיפל הרבה שנים בכוויות. מדי שנה מאושפזים בישראל 2,500 נפגעי כוויות. לפני 20 שנה החליטה ממשלת ישראל להקים חמש יחידות כוויות. בפועל צריך רק שתיים, ואחת לילדים. אף אחת לא הוקמה עד עצם היום הזה. התמותה מכוויות במדינת ישראל כפולה מהתמותה מכוויות ביחידות כוויות טובות במערב, ועדיין לא עושים שום דבר. גם ביחידה שבקושי קיימת אין תקנים, אין ציוד, אין אחיות. המצב הוא שיכולנו להיות ראש לאריות ואנחנו אפילו לא זנב לשועלים. תודה רבה.
האם נכון שעל הרחם של האשה הפלסטינית דיבר דווקא ערפאת?
אדוני סגן השר, אני צירפתי את הידיעה בעיתון ושם יש שמות ופרטים. אני אשמח להעביר אותה מחדש.
האם יש בכוונת משרד הביטחון לפעול נגד נשות "מחסום WATCH", משום שיש תלונות רבות של חיילים שהן מתנכלות להם?
אדוני היושב-ראש, רבותי השרים, חברי חברי הכנסת, מפעם לפעם, ככל שעולה הרצון מלפני ממשלת ישראל "לעשות מחווה" מדינית בשעת משא-ומתן, או להוכיח "רצון טוב", או, במקרים אחרים, כאשר נרקמת עסקה להחזרת חטופים ישראלים או גופות, או חלקי גופות או אפילו מידע על גופות - מפעם לפעם כאמור נתבעת ישראל לשחרר אסירים ביטחוניים. זה קורה מפעם לפעם, אבל לא מפעם לפעם אלא יום-יום, לילה-לילה ושעה-שעה, מסכנים חיילי צה"ל ואנשי שירות הביטחון הכללי את חייהם בסמטאות של ג'נין ובקסבה של חברון, כדי ללכוד כל מחבל, כל רוצח בפועל או בכוח. אף שאפשר להטיל פצצה של טונה ממטוס, צה"ל עושה זאת רק לעתים נדירות. על-פי רוב, נשלחים חיילי צה"ל, תוך כדי סכנת חיים - - -
על-פי רוב, אין מטילים פצצה מן האוויר כדי לא לגרום נזק סביבתי ולא לפגוע בחפים מפשע. על-פי רוב, נשלחים חיילי צה"ל, מתוך סיכון חייהם, לשלוף את המחבלים הללו אחד-אחד ממחבואם ולהביאם לחקירה. כך עוצרים פצצות מתקתקות, כך בולמים רוצחים בדרכם אל היעד. אחרי החקירה הם מובאים למשפט, ואם הם מורשעים, הם יוצאים לתקופה ארוכה ממעגל הטרור. וזאת, אלא אם יש עסקה או מחווה, ואז אפשר לשחרר אותם, גם אם לא עמדו לדין ואם גם לא החלו לרצות את עונשם. ואז, מסתבר כי לשווא סיכנו חיילי צה"ל את חייהם. סתם שלחנו אותם לסמטאות של ג'נין כדי להוציא, בסכנת חיים, מחבלים שאחרי כמה שבועות או כמה חודשים משחררים אותם באיזו מחווה. הרוצחים אינם באים על עונשם הראוי. במקרה כזה של רצון לעשות מחווה של שחרור אסירים, מתפתלת מדינת ישראל במבוכה סביב הגדרות ערטילאיות של "דם על הידיים": אם יש לפלוני שנידון ל-20 שנות מאסר דם על הידיים או אין לו, אם ניתן לשחרר אותו או לא ניתן לשחרר אותו. ואז, מתחיל מסע לחצים על הנשיא, על הרמטכ"ל ועל כל מי שיש לו יד ורגל בעסקה. לכן, חברי הכנסת, באה הצעת החוק, שאני מניח לפניכם היום, לשחרור מוקדם של אסירים, לנסות ולעשות סדר, לקבוע כללים ברורים את מי מותר לשחרר ואת מי אסור לשחרר, גם תחת אולטימטום. כולנו זוכרים את עסקת ג'יבריל שהניחה את תשתיות הטרור לאינתיפאדה. כולנו זוכרים מקרים של מחבלים ששוחררו ושבו לעסוק בטרור. החוק הזה, שאני מציע בפניכם היום, בא למנוע מצב כזה או לפחות לצמצם מאוד את התופעה, גם כדי שמקבלי ההחלטות, אם אינם יכולים לעמוד בלחץ החיצוני או בלחץ האולטימטום או בלחץ המשפחות, יוכלו לבוא ולומר: אינני יכול, כי זה מנוגד לחוק. לפיכך, יש בהצעת החוק שלי ארבעה סעיפים. הסעיף הראשון אומר: "לא ישוחרר אסיר שהוגש נגדו כתב אישום לפני שנגזר דינו". הסעיף השני אומר: "(א) אסירים, שנשפטו והורשעו בעוון רצח, ניסיון רצח, סיוע לרצח או חברות בארגון טרור, לא ישוחררו לפני שריצו שני-שלישים מתקופת מאסרם הקצובה; (ב) אסיר שנשפט והורשע על ביצוע מעשה רצח לא ישוחרר אלא אם קצבה ועדת השחרורים את עונשו ונשיא המדינה אישר את שחרורו". לא משהו בהליך חפוז מעכשיו לעכשיו בעניינו של מי שנידון למאסר עולם ולא עבר שום ועדת שחרורים ואין כוונה לקצוב את עונשו והנשיא לא דן בעניינו, אלא מעכשיו לעכשיו באים לשחרר אותו אף שהוא רוצח. הסעיף השלישי אומר: אסירים הנאשמים בשני הסעיפים שהוזכרו קודם, כלומר רצח, ניסיון רצח וכו', לא ישוחררו על-ידי צו או חתימה של אלוף הפיקוד, גם אם נידונו על-ידי בית-דין צבאי ביהודה, שומרון ועזה, אלא רק על-ידי דיון של ועדת שחרורים של שירות בתי-הסוהר ובאישור נשיא המדינה; שלא יהיה מסלול עוקף לאלה שלא נידונו בבתי-המשפט האזרחיים של מדינת ישראל, אלא נידונו בבתי-דין צבאיים, ואותם מותר יהיה כאילו לשחרר בהליך עוקף-חקיקה. הסעיף האחרון הוא: "לא ישוחרר אסיר שכבר שוחרר פעם אחת לפני שריצה את מלוא עונשו". חברי הכנסת, אנחנו יודעים שבכל עסקה שמות המועמדים לשחרור מופיעים באינטרנט ל-48 שעות, וניתן להתנגד לשחרורם. אף אחד לא יכול באמת לעיין ברשימה ולדעת מה היה האישום ומה היתה ההרשעה. אני מציע כללים כדי שלא תהיה כאילו שקיפות, אלא כדי שיהיו מגבלות חוקיות ברורות את מי מותר לשחרר בעסקאות ובמחוות ואת מי אסור. תודה רבה.
אדוני היושב-ראש, אדוני השר, אני תמה על ועדת השרים שהיתה סבורה שאני מנסה להגביל את סמכויות נשיא המדינה. אין שום כוונה. הכוונה היחידה היא שלא יובאו לנשיא המדינה בקשות חנינה על-ידי עסקת מחבלים לרוצחים עם דם על הידיים. שלא יביאו, כי החוק ימנע להביא אותם לשחרור מוקדם, וזאת הכוונה. הכוונה היא לא שהנשיא לא יוכל, אם הוא יחשוב שאדם פלוני זכאי לחנינה, אלא שהממשלה לא תוכל לשלוח חיילים מחר בבוקר לשלוף מחבל רוצח מהסמטאות של חברון ולהביאו למאסר ומחרתיים להגיד לחיילים: שלחנו אתכם סתם; זה ממש לא חשוב מה שעשיתם, שסיכנתם את החיים, כי אנחנו מחליטים לשחרר את הרוצח הזה באיזו  עסקה. זו כוונת החוק, ולא הגבלת סמכויותיו של נשיא המדינה.
אדוני השר, חברי חברי הכנסת, אדוני היושב-ראש, כל אדם בר-דעת יוצר לעצמו עמדה בשאלות של צדק ועוול, טוב ורע, שלום, מלחמה, אמונה, כפירה. השקפותינו יכולות להישען על החינוך שקיבלנו, על ניסיון החיים שצברנו, על תמונת העולם שאנחנו רוצים להוריש לילדינו. אנחנו מוכנים לשמוע את הצד השני, ואנחנו מוכנים להתווכח ברוב המקרים על אמונות ודעות, אבל אנחנו נוטים שלא להתווכח עם עובדות, ולכן עובדות הן נשק רב עוצמה. במערכת הבחירות האחרונה בישראל התמודד אריאל שרון מול יושב-ראש העבודה, עמרם מצנע. מצנע הציע נסיגה חד-צדדית מיישוב אחד ברצועת-עזה. אריאל שרון התנגד בחריפות והסביר לכל עם ישראל מדוע נסיגה כזאת תהיה פרס לטרור ומה הערך האסטרטגי העצום שיש לאחיזה הישראלית באזור הזה. ההסברים שלו שכנעו את הציבור הישראלי, והליכוד זכה בשליש מהמושבים בכנסת. הוא הרכיב את הממשלה החדשה. זמן קצר לאחר מכן הוא הפך את עורו, שינה לחלוטין את דעתו, כשהוא מאמץ למעשה את עמדתה של מפלגת העבודה שהובסה בבחירות. כשבא להסביר מדוע שינה לפתע את דעתו, העלה בין שאר הטיעונים גם את הנימוק הדמוגרפי. הוא הסביר שברצועת-עזה חיים 1.5 מיליון פלסטינים ורק 8,000 מתנחלים, ולא נוכל לשלוט בעם אחר בניגוד לרצונו. בנימוקים האלה השתמש גם סגן ראש הממשלה.
ממלא-מקום, לא המשנה, חס וחלילה. השיקולים הדמוגרפיים או האיום הדמוגרפי על דמותה של מדינת ישראל הם שיקולים מכריעים מאז הקמתה של מדינת ישראל. בגלל השיקולים הללו, מדינת ישראל לא תסכים לעולם לקלוט לתוכה מאות אלפי פליטים פלסטינים שברחו מתחומי מדינת ישראל במלחמת השחרור, אותם ואת צאצאיהם המונים כיום, לטענת מקורות פלסטיניים שונים, בין 3 ל-4 מיליוני בני-אדם, הכול לפי מי שסופר. בגלל שיקולים דמוגרפיים נמנעה ישראל מלספח את שטחי יהודה, שומרון וחבל-עזה ששוחררו במלחמת ששת הימים. דמוגרפים ישראלים, וביניהם פרופסור סרג'ו דלה פרגולה ופרופסור ארנון סופר, הסתמכו על הלשכה המרכזית לסטטיסטיקה של הרשות הפלסטינית ועל החישובים שלהם עצמם, וטענו כי בארץ-ישראל שבין הירדן לים חיים כיום כ-5 מיליוני ערבים וכ-5.2 מיליוני יהודים ועוד כחצי מיליון עובדים זרים ותושבים אחרים. היהודים הם, לפי המחקר של פרופסור ארנון סופר, רק 49% מאוכלוסיית ארץ-ישראל המערבית, ולפיכך, הנתון הזה הפעיל מערכת אזעקה אדירה: היהודים איבדו את הרוב ממערב לירדן. כאשר אותם דמוגרפים בוחנים את הדמוגרפיה בתחומי מדינת ישראל, בתחומי "הקו הירוק", בלי יהודה, שומרון וחבל-עזה, הם מוצאים כי 76% מאוכלוסיית המדינה הם יהודים, אך שיעורי הריבוי הטבעי של האוכלוסייה הערבית על-פי מקורות פלסטיניים שאומצו על-ידי הדמוגרפים הישראלים הם כמעט 4.5% לשנה, כמעט כפול משיעור הריבוי הטבעי של האוכלוסייה היהודית. בשנת 2020, חוזים אותם דמוגרפים, יהיו היהודים רק 40% מאוכלוסיית ארץ-ישראל המערבית, או 70% מאוכלוסיית מדינת ישראל שבגבולות "הקו הירוק". לפיכך, המליץ פרופסור ארנון סופר וגם אחרים הצטרפו לדעתו, להתנתק בדחיפות משטחי יהודה, שומרון וחבל-עזה, להקיף את השטחים הללו בגדר, כדי לשמור על צביונה היהודי של מדינת ישראל לאורך זמן. גם על הנתונים והחישובים הללו הסתמך ראש ממשלת ישראל כשהסביר מדוע הפך ממתנגד חריף להקמת הגדר למי שמקים אותה בסערה. בנתונים כאלה הוא השתמש גם כדי לשכנע את הציבור בישראל לתמוך בתוכנית ההתנתקות החד-צדדית שלו, תוך כדי שהוא מנסה להטיל אימה, הוא והמתנבאים מטעמו - כמו ממלא-מקומו, השר אולמרט - ואמרו לנו שאם לא נאמץ את התוכנית הזאת להתנתקות לאלתר, נהפוך בקרוב למיעוט בארץ-ישראל - -
- - לפי החישובים האלה, ב-2050. אבל, ייתכן שכל החישובים הללו, ששימשו את מקבלי ההחלטות אצלנו, אינם נכונים. האם ייתכן שהנתונים זויפו בכוונה על-ידי המשרד הפלסטיני לסטטיסטיקה, אומצו בטעות על-ידי הדמוגרפים הישראלים, ונעשה בהם שימוש ציני על-ידי פוליטיקאים בישראל? קבוצת חוקרים אמריקנים מה-American Enterprise Institute ומה-Heritage Foundation, בראשותם של ד"ר בנט צימרמן, ד"ר רוברטה סייד וד"ר מייקל וייס, בדקו את נתוני הרשות הפלסטינית, אספו את נתוני משרד הבריאות הפלסטיני שמדווח על לידות ופטירות, את פנקס הבוחרים הפלסטיני שעודכן לאחרונה לקראת הבחירות המקומיות והבחירות ליושב-ראש הרשות, את נתוני ההגירה של ישראל בגשרי הירדן, מעברי רפיח ונתב"ג, והשוו אותם לנתונים הרשמיים של הרשות הפלסטינית - שהיתה התחזית של 1997, של הלמ"ס הפלסטיני, ולא כפי שסבורים אצלנו בטעות, מפקד אוכלוסייה שנערך שם ב-1997. הסתבר להם, שיש הבדלים עצומים בין נתוני הלמ"ס הפלסטיני, הנתונים שצוטטו על-ידי הדמוגרפים הישראלים והמציאות. יאסר ערפאת הצהיר לא פעם, כי הרחם של האשה הפלסטינית ינצח במאבק על פלסטין. נתוני משרד הבריאות הפלסטיני הוכיחו, כי האשה הפלסטינית לא רצתה בשנים האחרונות שהרחם שלה ישמש כלי נשק. הלשכה המרכזית לסטטיסטיקה של הרשות הפלסטינית דיווחה על שיעור ריבוי טבעי של 4.5%, מהגבוהים בעולם, אך משרד הבריאות של אותה רשות, העסוק בדיווחים על לידות ופטירות ולא בפרופגנדה, דיווח ב-1997 לא על 4.5% אלא על 3.8%, ובשנת 2003 על 2.4% ריבוי טבעי, כאשר שיעור הריבוי הטבעי של האוכלוסייה היהודית בארץ-ישראל עומד כבר על 2.5%. הלשכה המרכזית לסטטיסטיקה של הרשות הפלסטינית דיווחה על מאזן הגירה חיובי, כלומר אזרחים ערבים שנכנסו לשטחי יהודה, שומרון ועזה - על 24,000 בשנה בעשור האחרון. לעומת זאת, בדיקת הנתונים של מעברי הגבול מעידה על מצב הפוך - מאזן הגירה שלילי של 10,000 איש מדי שנה. עוד 350,000 איש שמתגוררים בירושלים המזרחית ובתחומי מדינת ישראל נספרו פעמיים, פעם על-ידי הרשות הפלסטינית כאזרחיה ופעם על-ידי הדמוגרפים הישראלים כערבים המתגוררים בישראל. צירוף כל הנתונים הללו, מביא לכך, שבדרכי עשיית להטים במספרים, נוספו 1.5 מיליון ערבים לשטחי ארץ-ישראל המערבית, וביתר פירוט, בעיקר לשטח יהודה ושומרון. לפיכך, אם נתוני החוקרים האמריקנים נכונים, היהודים הם 80% מאוכלוסיית מדינת ישראל ו-50% מהאוכלוסייה שבין הירדן לים. והנתונים הללו יציבים מאז 1967. ידועה האמרה שיש שקרים, יש שקרים ארורים ויש סטטיסטיקה. נראה כי שלב עוד יותר נמוך שמור למחקרים דמוגרפיים מסוימים, שמשמשים כלי נשק במאבק על דעת הקהל בישראל. נדמה לי שהנתונים האמיתיים מוכיחים, שאין כל בהילות ודחיפות בנקיטת צעדים חד-צדדיים בלתי שקולים. חברי הכנסת, יש ויכוחים על תוכניות מדיניות, יש ויכוחים על ערכים ועל אמונות ודעות, אבל אסור שהבסיס לוויכוחים יהיה בסיס נתונים מוטעה. הוויכוחים על דמותה של מדינת ישראל כמדינה יהודית, על תוכניות מדיניות שונות, על חוק השבות, על זכויות מיעוט לאומי, על הרבה מאוד דברים אחרים, מתבססים על נתונים דמוגרפיים. יש לנו שתי קבוצות נתונים בפנינו. כאלה שמוצאן בלמ"ס הפלסטיני, שאומצו בשינויים קלים על-ידי כמה דמוגרפים ישראלים, והקבוצה השנייה של הנתונים היא של קבוצת חוקרים אמריקנית. חברי הכנסת, יש צורך בבדיקה פרלמנטרית של בסיסי הנתונים השונים הללו, משום שהנתונים הללו מהווים בסיס לקבלת החלטות שיש להן השפעה מכרעת על חיינו במדינת ישראל. אני מבקש כי מליאת הכנסת תאשר את הצורך בהקמת ועדת חקירה פרלמנטרית ככלי ראוי לבחינה של שתי קבוצות הנתונים הללו.
- - -  ועדת חקירה פרלמנטרית, יש לה כלים או נתונים כדי לנסות לוודא - - -
היתה ועדת חקירה פרלמנטרית למופת, שבדקה חשבונות בנקים של אותם אנשים שאירים - - -
אדוני היושב-ראש, אדוני השר, גם אם נלך לשיטתך ונסכים שלא הנתונים האלה היו הבסיס לתוכנית ההתנתקות – היא הנותנת. אין פה איום פוליטי על החלטה מדינית שמקבלת הממשלה ובתמיכת הכנסת,  אלא נתון בסיסי שאנחנו מתמודדים אתו ועוסקים בו בחיינו הציבוריים, הפוליטיים, המשפטיים, בכל ימות השנה, לאו דווקא בקשר לתוכנית המדינית הזאת. ויש שתי קבוצות נתונים שעומדות בסתירה גמורה זו לזו. אם אתה אומר שהכנסת איננה רשאית או לא צריכה להקים גוף שיבדוק את הנתונים וימליץ על קבלת החלטות ביחס לקובץ הנתונים הזה, לא ביחס לתוכנית ההתנתקות, לא ביחס לתוכנית אחרת, אלא כבסיס נתונים לקבלת החלטות עתידיות של ישראל, יש כאן הבדלים עצומים בין שתי קבוצות חוקרים. אני לא חושב שאנחנו צריכים לשלוח חוקרים לבתי-חולים ברשות הפלסטינית, אני חושב שצריך להסתמך על נתונים גלויים בלבד. גם קבוצת המחקר האמריקנית לא שלחה מרגלים לשום מקום. צריך לעשות בדיקה אובייקטיבית של שתי קבוצות המחקרים הללו ולהגיד: מדינת ישראל יודעת, כבסיס לקבלת החלטות עתידיות, שזאת האוכלוסייה בין הים לירדן ב-50 השנים הבאות. תודה רבה.
אדוני היושב-ראש, אדוני השר, חברי חברי הכנסת, חבר הכנסת יהלום לא הבין למה טיל שיוצא מסוריה ונתקע אצלנו באדמה זה עניין של משרד החקלאות, אבל בסוף הוא נתקע באיזה מקום, מישהו צריך לחפור אותו ולהוציא אותו. לפיכך, ודאי שעניינו של משרד החקלאות כאן.
אפשר לקרוא לשר אולמרט שישיב גם הוא.
אני בטוח שאתה יכול להשיב.
רק ניסיתי למצוא לחבר הכנסת יהלום איזה תירוץ לשאלתו; לא, חלילה, להטיל ספק ביכולתך להשיב בשם הממשלה על כל נושא, בוודאי בנושא כזה שהוא בתחום יחסי החוץ והביטחון.
חס ושלום, חלילה וחס. בעצם אני כבר לא יודע מה יותר גרוע, אבל לא חשוב.
תודה, אדוני היושב-ראש. הרעש סביב עסקת הטילים גווע, קרוב לוודאי לא בגלל הלחצים הגדולים שהפעילה ישראל, אלא יותר בגלל הלחצים שהפעילה ארצות-הברית מאחורי הקלעים, כי לא רצתה שטילי כתף כאלה או אחרים יגיעו לעירק ויפגעו שם במטוסיה. אבל מאחורי הקלעים של עסקה כזאת, שהיא לכאורה כלכלית, צבאית, מסחרית, יש היבטים עמוקים שלא עסקנו בהם. פליטת-הפה של הנשיא פוטין, שקשר את ניצחון האופוזיציה באוקראינה לציונות, והמכתב שראינו השבוע, של 20 חברי פרלמנט ברוסיה, שכתבו מכתב בגיבוי קבוצה של 500 אנשי רוח, מכתב אנטישמי קיצוני, כל זה מדבר על כך שגם 70 שנה של שלטון קומוניסטי ברוסיה לא מחקו את האנטישמיות הבסיסית שהיתה שם, אף שבשנים האחרונות ניכרו לכאורה שיתוף פעולה בין המשטר החדש ברוסיה ובין מדינת ישראל והתנערות מהתמיכה החד-צדדית המסורתית של ברית-המועצות במדינות ערב, הן בזירה הערבית והן באספקת נשק. גם העובדה שאנחנו רואים שברית-המועצות גילתה רק לאחרונה שבכור הגרעיני בבושהר לא מייצרים מרציפן אלא מתכוונים לייצר אורניום מועשר, הם רק נבהלו מהעניין, וגם העובדה שעסקת הטילים, גם אם נכשלה בשלב הזה, תתגלגל מתחת לפני השטח ותבוא לידי ביצוע בסופו של דבר - אני מציע להביא בחשבון שיש גם נימוקים לא מסחריים, לא רק מדיניים מיידיים, אלא עמוקים הרבה יותר, שמניעים מדינות להגיע לחוזים כאילו צבאיים, כאילו מסחריים.
אדוני היושב-ראש, אדוני השר, חברי חברי הכנסת, לפני שבועיים, עשרה ימים, היה רצף שנתפס כרצף בלתי נסבל של פיגועים ומעשי טרור באזור רצועת-עזה. אלה אבוקסיס, השם ייקום דמה, נפגעה אנושות ומתה אחרי ימים מספר; שישה נרצחו בקרני. שרון היה תחת לחץ המאורעות ותחת לחץ דעת הקהל שתבע תגובה; בפורום סגור נמסר שהוא אמר בדיון ביטחוני שצריך לירות בתותחים על עזה, צריך לירות, להשיב באש ארטילרית על מקורות הירי, והרמטכ"ל וראש אמ"ן ריסנו אותו. כך נמסר בתקשורת. שרון מאוד לא רוצה לירות בתותחים על עזה, שרון מאוד רוצה פרטנר. החד-צדדיות של תוכנית ההתנתקות, אף שאתה יצא לדרך, נתפסת כחולשה של התוכנית, ולכן הוא מאוד רוצה פרטנר, והוא מאוד רוצה שאבו-מאזן יהיה פרטנר, ולכן הוא לא מתכוון לירות בתותחים על עזה. הוא גם הודיע, פחות או יותר, שהוא מפסיק את הסיכולים הממוקדים כדי שלא להפריע לאבו-מאזן להיות פרטנר. הרצון אחרי יומיים שקטים, שבת של חג הקורבן שעברה בשקט, ועוד יום וחצי שעברו בלי ירי ובלי פיגועים, עוד לא הצליחו להפוך את אבו-מאזן למלאך השלום. מאז אנחנו עדים לניסיונות פיגוע שנכשלו, למחבלים שנהרגו על הגדר, ל"קסאם" שנפל בשטח פתוח. ישראל מגיבה תוצאתית ולא על הכוונות, כמו אחרי אוסלו. חוזרים למדיניות בת-היענה, טומנים את הראש בחול, אומרים שיהיה שלום ויהיה שקט, כשאין שלום ואין שקט, מתעלמים מפיגועים רק כדי להפוך את אבו-מאזן למלאך השלום. אף אחד ברשות הפלסטינית לא מפחד באמת מהאיום בירי תותחים על עזה, ובצדק לא מפחדים, כי יודעים שאם חס וחלילה מישהו אצלנו יחליט לירות בתותחים, אחרי אירוע נורא כמו שהיה בכפר-כנא בלבנון, כש-100 איש נהרגו בבית-ספר, מדינת ישראל תתקפל ותברח מכל מקום. ולכן, לא מפחדים מהאיום הזה. אבל, מהצד השני, הטרור מקבל רוח גבית אדירה מתוכניתו של ראש הממשלה. זה מה שימשיך את ירי ה"קסאמים", משום שאין דבר שמעודד טרור כמו עקירת יישובים, כמו בריחה של צה"ל. ולכן, אם באמת רוצים לחזק פרטנר בצד הפלסטיני ולדבר אתו, שירדו מהתוכנית החד-צדדית של עקירת יישובים וילכו לדבר, אבל לא ייתנו "סיפתח" וייתנו מקדמה על חשבון השיחות. אין שום סיבה שבעולם שמישהו ירצה לחזק גורמים מתונים, אם משלמים מראש שכר לגורמים הקיצוניים.
יותר חריפים ממה שהוא קרא לראש הממשלה כשהוא היה באופוזיציה?
אנחנו מצטטים אותו, בעיקר מצטטים אותו מלה במלה.
אדוני היושב-ראש, חברי חברי הכנסת, לפני שנים מספר, כששלטה בישראל ממשלה רעה – לא היום, פעם – אמר אריאל שרון, כי הממשלה הרעה הזאת חושבת שאם יציעו פיצויים לאנשים כדי לעזוב את ביתם, הם יעשו זאת. מה אמר להם שרון? תגידו להם, הוא צעק, תגידו להם שאתם מתכוונים לקנות דירה שנייה – הממשלה הרעה הזאת חושבת שבשביל בצע כסף תסכימו לוותר על הבית. היום, כשאריאל שרון הוא הממשלה הרעה, ולפתע פתאום יש צורך דחוף לבצע רצח אופי לאותם אנשים – שהוא מכיר אישית, והוא יודע שהם לא יסכימו להיעקר מביתם בעבור כסף – מה הוא עושה כדי שיהיה אפשר להשחיר את פניהם? הוא מציע את חוק פינוי-פיצוי, שאין בו אפילו כדי מחצית הפיצוי הריאלי על הרכוש שעתיד להיגזל, ועל כך הסכימו גם שמאל וגם ימין בוועדת הכספים. וכשהמתיישבים באים לצעוק שגוזלים אותם – איזו חגיגה: רק פיצויים הם רוצים; הכול עניין של כסף. אכן, על אחאב כזה נאמר: הרצחת וגם ירשת? חברי הכנסת, לפני הרבה הרבה שנים – לא עכשיו, פעם – היתה ממשלה רעה בישראל, והממשלה הרעה הזאת קיבלה משימה, להפעיל את צה"ל כדי לפנות יישובים. כשנשאל אריאל שרון על עמדתו בעניין סירוב פקודה, הוא הסביר שכל חייל שמקבל פקודה חייב, כמובן, למלא אותה, אבל אם הוא מרגיש שהוא אינו יכול למלא פקודה בלתי מוסרית, הוא חייב באופן אישי לגשת למפקדו, להגיד לו שהוא לא יכול למלא את הפקודה ולהיות מוכן לשלם את המחיר על כך. היום, כשהדיקטטור הגדול שולח את חיילי צה"ל לפנות ולעקור יישובים, הוא יודע שהפקודות שלו בלתי מוסריות, כי הרי הוא עצמו אמר זאת על אותה פקודה עצמה, אבל הפעם צריך לעשות רצח אופי למי שיסרב פקודה – למי שאומר היום מה שאמר אז שרון – שהוא מסית, שהוא ממריד, שהוא מחרחר מלחמת אזרחים. כל מלה שאומרים הסרבנים היום היא מלה של שרון, אבל הם - בפיו - "מסכנים את עתיד האומה", הם האויב ולא הוא, הוא שמוביל את ישראל למלחמת אחים. אדוני היושב-ראש, האנשים ששרון קשר עטרות של חלוציות וגבורה ומסירות לראשיהם - הם לא השתנו, אבל הוא - הוא, הוא - המיר את דתו, וכדין כל מומר, הוא מנסה להיות צדיק יותר מהאפיפיור בדת ההתנתקות החדשה שלו. אדוני היושב-ראש, רק עוד סיפור אחד קצר מאוד - אני בטוח שאתה תשמח לשמוע אותו - 20 שניות.
היה יהודי בשם גצל, שנואש מהעוני המרוד שלו והחליט להמיר את דתו. הוא המיר את דתו, התנצר, רחמנא ליצלן. למחרת בבוקר הוא קם - עני כמו שהיה - ואשתו שואלת אותו: גצל, מאין יימצא כסף לשבת? אומר לה: אני לא מדבר אתך. אמרה לו: למה אתה לא מדבר אתי? אומר: שאני אדבר אתך? את עוד שואלת למה? למה צלבתם את ישו?
אל תקשיב לנו, תקשיב לליכוד.
תקשיב לעוזי לנדאו - - - לא לנו.
אדוני היושב-ראש, אדוני ראש הממשלה, רבותי השרים, חברי חברי הכנסת, כשבאו לנסות להסביר את ההתנתקות אמרו: דמוגרפיה. אי-אפשר להתווכח עם דמוגרפיה. בשם הדמוגרפיה מותר כנראה לבצע גירוש המוני של יהודים. כשבאו להצדיק את הגדר ואת ההפרדה, גם אז, חוץ מפיגועים וגנבות אמרו: דמוגרפיה. מוכרחים לעצור את הפלישה היומיומית של ערביי יש"ע לשטחי מדינת ישראל. מוכרחים לבתר את ארץ-ישראל בגדר, לבנות חומה מחדש בלב ירושלים, הכול כדי לבלום את השד הדמוגרפי. בשביל זה הגדר כשרה. אבל, אין גבול לציניות ואין גבול לצביעות, כשמדובר בכלי הכי לגיטימי של מדינה, כשכל מדינה בעולם משתמשת בו להגביל הגירה בלתי חוקית - לחוקק חוק. לא לקרוע את הארץ בברזל ופלדה, לא לקרוע את העם על-ידי גירוש, אלא חקיקה הבאה להגביל הגירה בלתי חוקית - כאן קופצים כל אבירי הליברליזם וזכויות האזרח, שלא טורחים להגן על יהודי גוש-קטיף, אז הם קופצים ואומרים בשם אותן זכויות אזרח: אל תפריעו לאוהב מתרקומיא לחבור לאהובתו ברהט, תנו לו להתחתן אתה. וגם אם יש 40,000 כאלה או 50,000 כאלה, הנימוקים הדמוגרפיים לא נשלפים אז משום שק. יצא המרצע מן השק. הדמוגרפיה הוא שד הנתון בכלי, בכד של יש"ע. אבל, כשמנסים להכניס אותו לתוך צוואר הבקבוק של גבולות אושוויץ של 1967, לגבולות "הקו הירוק", פתאום הוא הופך להיות כלי בלתי לגיטימי. אז מי שמשתמש בכלי של הדמוגרפיה כדי להסביר למה מותר לעקור יהודים, ולמה מותר וצריך להקים גדר בלבה של ארץ-ישראל, באמת לא יוכל לטעון שום טענות נגד החוק הזה שהיום הממשלה מביאה ולשם שינוי גם אני אצביע בשבילו.
תודה, אדוני היושב-ראש. אני מבקש להודות בשמי ובשם חבר הכנסת יאסינוב, שיזמנו את החוק, לשר הבריאות על שתמך בחוק, ליועץ המשפטי של משרד הבריאות על תרומתו המהותית לחוק ועל שיפורים אמיתיים שהוכנסו על-ידי המשרד בהצעת החוק המקורית של חבר הכנסת יאסינוב ושלי. אני מבקש להודות ליושב-ראש הוועדה, חבר הכנסת יהלום, ולצוות הוועדה על עבודה פרלמנטרית מצוינת בוועדה בכלל ועל עבודה מקצועית בחוק הזה בפרט. אני מבקש להודות לעוזרים הפרלמנטריים שלי, נעמה כהן ותומר פרייז. ולסיום, לקופת-חולים אחת, שבלי הודעה מוקדמת לפני כשנתיים סגרה את הסניף שלה ביישוב שבו אני גר ועשתה את זה בתאריך מאוד מסוים, ב-31 בדצמבר. היא החזיקה אותנו כבני ערובה במשך שישה חודשים, דבר שנתן לנו את הרעיון לחוק הזה. תודה רבה.
אדוני היושב-ראש, חברי הכנסת, היום נפל מטח פגזי מרגמה נוסף בגוש-קטיף, אבל בתקשורת אומרים שהשקט היחסי נשמר. אתמול נפלו כמה עשרות פגזים על גוש-קטיף, בעיתון כתוב שההפוגה יחסית נשמרת. שלשום נפל טיל "קסאם" בשטח פתוח, בטלוויזיה סגרו עניין בזה שזה טיל מעודפי ייצור, לא משהו מיוחד. השקט החד-צדדי שמספקת ממשלת ישראל לארגוני הטרור ברצועת-עזה מאפשר להם להתחמש בשקט, להתארגן בשקט, להאריך את טווח ה"קסאם" בשקט. הרעש יהיה באשקלון, כשהם יגיעו אליה אחרי הפסקת האש. תודה רבה.
בהמשך לכתבה של אילנה דיין ב"עובדה". 2451. כתבה על הרמטכ"ל ב"גלי צה"ל" חבר הכנסת אריה אלדד שאל את שר הביטחון ביום י"ז בטבת התשס"ה (29 בדצמבר 2004): בתחנת "גלי צה"ל" נתנה הגברת קרן נויבך גיבוי לגברת אילנה דיין בטענה שהעלילה עלילת כזב אלקטרונית על הרמטכ"ל בתוכנית "עובדה". רצוני לשאול: 1. האם טענותיו של הרמטכ"ל ביחס ל"עובדה" נכונות? 2. אם כן – האם יורה משרדך למפקד "גלי צה"ל" להשעות את הגברת נויבך מעבודתה?
אדוני היושב-ראש, חברי חברי הכנסת, הצעות האי-אמון האלה הן על שלטון החוק שהממשלה רומסת. בשעה שאנחנו מקיימים את הדיון הזה במליאה שוכבים מאות בני-אדם מחוברים למכונות הנשמה בבתי-חולים שונים, אבל במחלקות פנימיות ולא ביחידות לטיפול נמרץ, כפי שמתחייב מהוראות משרד הבריאות. הממשלה איננה מקיימת את חוקיה שלה. בשעה שאנחנו מקיימים את הדיון הזה במליאת הכנסת, יש מאות עובדי מועצות דתיות ברחבי הארץ שמשכורתם לא שולמה חודשים ארוכים. חוקי הלנת השכר אינם מעניינים את הממשלה. הממשלה איננה מקיימת את חוקי המדינה. מבין מאות המונשמים בתנאים שאינם מאפשרים טיפול והשגחה כנדרש ימותו עשרות חולים שניתן להציל את חייהם. הממשלה מצפצפת על החוק. כל שר בממשלה נשבע להיות נאמן למדינה ולמלא אחר חוקיה, אך אין הם מקיימים את החוק. כאשר חלילה ימות מי מהמונשמים הללו, המטופלים בתת-תנאים, מי יטפל בקבורתם? עובדי המועצות הדתיות הנתונים לחרפת רעב חודשים ארוכים? הממשלה שולחת כל יום מאות חיילים ומסכנת את חייהם כדי ללכוד מבוקשים, ובשיטת הדלת המסתובבת משחררת את המחבלים לטובת איזו אשליה נוספת – הממשלה הזאת שולחת את חייליה לסכנת חיים, אבל היא מזלזלת בחיי חייליה שלה. הממשלה הפכה את הפרת החוק לשיטה. הממשלה יכולה לאשרר אמנה בין-לאומית רק אחרי שזו הונחה במשך שבועיים לעיון חברי הכנסת. הממשלה ביקשה לאשרר אזור סחר חופשי ממכס עם מצרים - - -
תודה, אבל הממשלה צפצפה על החוק. הממשלה, אף שההצעה הזאת לא הונחה כדין, במשך שבועיים על שולחן הכנסת, אתמול אשררה אותה, אף שהיא יודעת שזה בניגוד לתקנון הממשלה. הממשלה מצפצפת על חוקי המדינה ועל התקנון שלה עצמה. לפיכך, חברי הכנסת, הממשלה הזאת איננה ראויה לאמון. תודה רבה.
אדוני היושב-ראש, חברי חברי הכנסת, במחזה האבסורד של חיינו וממרחק הזמן שההצעה הזאת עברה, תוכנית ז'נבה של יוסי ביילין היתה עקיצה, עקיצה בלבד, אבל עקיצה ארסית. ואולי אפילו לא התכוונה להיות משהו אחר, משהו יותר מזה, כי אחרי פרסום התוכנית, כמו אדם שמנסה לטפל בעקיצה כואבת במהלומת פטיש במקום העקיצה, כך באה תוכנית ההתנתקות של שרון לטפל בסכנות שצמחו מתוכנית ז'נבה. תוכנית ז'נבה, חברי הכנסת, היא תוכנית רעה ומסוכנת, אבל לפחות יש לה היגיון פנימי. מדינת ישראל מקריבה את לב הארץ, את שטחי יהודה ושומרון, את ירושלים, תמורת הסכם שלום. כל מי שזוכר את האמנה הפלסטינית, וגם מבין שהערבים מעולם לא התכחשו לה ולא חזרו בהם ממנה, מבין כי באמת אין סיכוי של שלום לכל מי שאלה הם יעדיו הלאומיים. אבל לא – ז'נבה מכרה לנו אשליה תמורת שטחים. לא שלום, אלא אשליית שלום. אבל גם אשליה היא משהו. לפעמים היא הדבר הכי טוב שעוד אפשר להציע לגוסס במקום אימת המוות – אשליה שיהיה טוב יותר. אבל ההתנתקות, סתם מלה מתועבת שבאה להסוות גירוש ועקירה של יהודים ותו לא, ההתנתקות אינה מציעה אפילו אשליה. זה לא הסכם שלום; זה לא הסכם בכלל. מכרו לנו הנמקות סרק בנוסח של "אין פרטנר", ומחר שרון נוסע לפגוש את ה"אין פרטנר" שלו ומרחיק לכת עד שארם-א-שיח’. כלומר, אין לו "אין פרטנר" פה, קרוב, לכן הוא נוסע למצוא "אין פרטנר" בקצה חצי האי סיני, והוא הולך לפגוש את ה"אין פרטנר" והולך לקרוא לתוכנית החדשה שלו התנתקות חד-צדדית מתואמת; מתואמת עם ה"אין פרטנר". אחר כך מכרו לנו שתוכנית העקירה תכניס את כל שאר התוכניות המדיניות לפורמלין. אם זה פורמלין, מי צריך את הסטריכנין של ז'נבה כשיש לנו הציאניד של ההתנתקות? החדשות הרעות, חברי הכנסת, הן שנקבל גם את הסטריכנין וגם את הציאניד, ומה שנכנס לפורמלין לא היה תוכנית ז'נבה. מה שנכנס לפורמלין היה הציונות. תודה רבה.
אדוני היושב-ראש, חברי חברי הכנסת, בשעה שראש ממשלת ישראל התחבק בשארם עם אבו-מאזן, עשו עושי דברו כאן כדי למלא אחר תוכניתו לגרש יהודים מבתיהם. בוועדת הכספים עבר חוק פינוי-פיצוי בזכות קולו של חבר הכנסת ברכה. אנא יבדקו חברי הליכוד, אם מותר מתקציב הקשר לבוחר לקנות מראה ולהתבונן בפרצופם בראי. תודה רבה.
חבר כנסת בישראל מוחמד ברכה.
זה היה נגד ראש הממשלה, וזה היה לפני 50 שנה.
ג'ומס, בשביל מה התרמת את האנשים?
אדוני היושב-ראש, חברי חברי הכנסת, הציונות כתנועת השחרור של העם היהודי גרסה תמיד: לעם היהודי מגיעה מדינה. כך הסכימו מדינות העולם. אפילו השמאל הקיצוני במדינת ישראל, כל עוד הגדיר את עצמו כציוני, הצטרף לאמת הזאת. לעם היהודי מגיעה מדינה בארץ-ישראל. כשם שצרפת שייכת לעם הצרפתי, מדינת ישראל היא של העם היהודי. ממש כך, ולא להיפך. העם היהודי אינו שייך למדינת ישראל. כשנולדה הציונות הקים הקונגרס הציוני את המכשירים הדרושים לביצוע המהפכה הלאומית, את המכשירים המעשיים. אחד מהם היה הקרן הקיימת. הקרן הקיימת נועדה לגאול את קרקעות הארץ, נועדה לטפח את ההתיישבות היהודית על אדמת ארץ-ישראל, והקרן הקיימת פעלה ופועלת בתחום זה כנאמן העם היהודי. אלפי שליחים סבבו ב-100 השנים האחרונות בכל הקהילות היהודיות בגולה וקיבצו פרוטה לפרוטה כדי לגאול את אדמות הארץ. בכסף קנו אדמות, הקימו יישובים. ומזוז הפך באחת את כל השליחים הללו, בראייה לאחור, לנוכלים, ואת מעשיהם למעשה הונאה ענק. בא היועץ המשפטי לממשלה בשבוע שעבר, ושמט עוד אבן מיסודותיה הציוניים של המדינה, ואמר: זו מדינת כל אזרחיה, וגם פיקדונות העם היהודי שבתוכה צריכים להיות של כלל אזרחיה. כשקמה המדינה התעורר ויכוח אם התנועה הציונית סיימה את תפקידה. גם במדינת ישראל גוברים והולכים הקולות לדה-ציוניזציה של המדינה; קולות שמוחאים כפיים להלאמת רכוש העם היהודי בידי מדינת ישראל ומסירתו לכל אזרחיה; קולות, ויש כאלה, הרואים, בצדק, בהחלטה הזאת הישג עצום בדרך להפיכת מדינת ישראל למדינת כלל אזרחיה, ולא מדינתו של העם היהודי בלבד. חוק השבות, חברי הכנסת, חוק השבות יהיה הבא בתור. זה החוק החשוב ביותר שעדיין מפלה, בבירור, בין יהודים לשאינם יהודים בזכותם לעלות לארץ ולהתאזרח בה לאלתר. זה החוק הציוני האחרון שנותר על תלו. כאשר יצליחו ביילין, מזוז ואהרן ברק למחוק גם אותו, הם יחגגו את ניצחונה של מדינת ישראל על העם היהודי. הם ישדדו סופית את המדינה מידי בעליה החוקיים. הם מקווים שהמציאות שהם יוצרים תשנה את התודעה הציונית, אבל הציונות היתה תנועה מהפכנית, תודעה שבאה לשנות מציאות, ועתה אין לה עוד ברירה. העם היהודי חייב לצאת למאבק, חייב להגיש תביעה. סעיף האישום העולה מפרשת קרן קיימת לישראל הוא ברור: מעילה. אבל מתחתיו מסתתרת אשמה חמורה הרבה יותר: מדינת ישראל איננה מרגישה עוד את עצמה שייכת לעם היהודי, אלא לכלל אזרחיה. מדינת ישראל עשתה מעשה בגידה בעם היהודי. תודה רבה.
אדוני היושב-ראש, אדוני השר, חברי חברי הכנסת, אני מבקש לברך את באי כנס נהלל אתמול, שבו התכנסו נאמני ארץ-ישראל ונאמני ההתיישבות להביע תמיכתם במאבקם של מתיישבי צפון השומרון וגוש-קטיף. שנים רבות, חברי הכנסת, היו אלה אנשי ההתיישבות העובדת שנשאו את דגל החלוציות, דונם ועוד דונם, במקום שבו הבית שם הגבול, ומה שנכתב בעלון ההקמה של חניתה: משימתנו בחניתה - כיבוש והתנחלות. אני מברך את אלה שהשיבו את הכבוד האבוד להתיישבות העובדת, את ההר-ציונים והטבנקינים, שבאו להגיד: ארץ-ישראל היא לא רק העסק הפרטי של חובשי הכיפות, היא העסק של עם ישראל. תודה רבה.
- - - מהבית בניגוד לרצונו, זה גירוש.
אדוני היושב-ראש, אדוני השר, חברי חברי הכנסת, דברי הפתיחה שלי לדיון הזה הם קינה, קינה על ניצחון השנאה על האהבה.
קינה על  תבוסת הרוח, קינה על חולשת הדעת, קינה על שנאת אנשי המזוודות לאנשי השורשים; השנאה לכל אלה שמגשימים בגופם את הערכים שהם, השונאים, זנחו, נטשו, מנסים לשכוח ולהשכיח אותם, או שאבדה דרכם. אובדי דרך זקוקים למצפן. אם אין להם עוד שמים והם שכחו למי שייכת הארץ שתחת כפות רגליהם, הם מחפשים רגש מכוון. ובהעדר אהבה לעם ישראל ולארצו, עלול היום או מחר הרוב בכנסת לבחור בשנאה להיות לו למצפן. לא מאליו קרה המהפך הזה. היה צריך אחד שיהפוך את עורו ויגנוב את קולות הציבור שנתן בו אמון. שרון, שהלך לבחירות קיבל את אמון העם בהצהרה שאסור לעקור את נצרים, בא היום לעקור 20 נצרים, והוא מתחסד ואומר שקיבל את אמון העם. המהפכה הציונית יכולה להיות משולה לרקטה אדירה. בחרטומה הייעוד - גאולת ישראל. הכוח המניע שלה היה התנועה הציונית של הרצל - ציונות חילונית. המנוע הזה בער והביא מיליונים לארץ, אבל השלב המאיץ הזה בער כנראה עד תום. אבל לא כדין כל שלב מאיץ, הוא מסרב להינתק ולאפשר למטען המהפכני האמיתי להיכנס למסלולו. המנוע מונע בכובדו את הייעוד מלהגיע לידי מיצוי. המנוע המת הזה רוצה למשוך היום את המהפכה אל התהום. ביום הזה עלולה כנסת ישראל לחרוץ את דינה של הציונות למוות. ביום הזה עלולה הכנסת לוותר על תפקידה ההיסטורי, כמייצגת לא רק את אזרחי ישראל אלא את מדינתו של העם היהודי כולו. היום הזה עלולה הכנסת לקבוע, שיש חבלי ארץ-ישראל שאסור ליהודים לגור בהם. היום הזה יכולה הכנסת לקבוע, כי ארץ-ישראל איננה שייכת לעם ישראל. אני מאשים אדם אחד בצניחה אל התהום הזאת. יש לאריאל שרון שותפים לדבר עבירה, אבל בו האשם. ואם חלילה תקבע הכנסת, הוא יירשם לדיראון עולם בדפי ההיסטוריה של העם היהודי; לדיראון עולם. החוק הזה, חברי הכנסת, איננו חוק מופשט. 8,000  איש מועמדים לגירוש. ומי שסבור - - -
ומי שסבור שקריאת שמותיהם של המיועדים לגירוש מזכירה את תקופת השמדת יהודי אירופה ואסור להשוות, רק מתוך רגשות האשם שלו הוא מדבר, וכל הפוסל במומו פוסל. אינני משווה שום דבר לשום דבר, אבל זכותו של עם ישראל לדעת את מי מגרשים, וחובתכם, חברי הכנסת, לשמוע את שמותיהם אחד לאחד: אלי לוטטי, בן 40, תושב נווה-דקלים, מיועד לגירוש. רחל לוטטי, בת 40, תושבת נווה-דקלים, יהודייה, מיועדת לגירוש. אורנית לוטטי, בת 24, מיועדת לגירוש.
אבי לוטטי, בן 23, מיועד לגירוש. מי שאיננו יכול להבין שמדובר באנשים חיים שיש להם שם, כתובת ופרצוף, מוזמן לצאת מהאולם. 8,000 איש - זה לא תיאוריה, זה 8,000 איש.
אבי לוטטי, בן 23, מיועד לגירוש.
ישראל לוטטי, בן 20 בנופלו במורג לפני חצי שנה, נקבר בנווה-דקלים, עצמותיו מיועדות להעברה. שני לוטטי, בת 18, יהודייה, מיועדת לגירוש. שיראל לוטטי, בת 11, מיועדת לגירוש. דניאל לוטטי, בן שלוש, מיועד לגירוש. חבר הכנסת פריצקי, אולי תוותר לפחות לילד בן שלוש?
מי שמגרש אותם, שיתבייש. מותר להם לשבת בביתם.
חברת הכנסת אתי לבני, אם היית שומעת את ההסבר שלי מדוע אני קורא את השמות, אולי לא היית מתפרצת.
אני קורא שמות של האנשים שאת מתכוונת להצביע מחר על גירושם.
חברת הכנסת לבני היא היחידה באולם הזה שמשווה את הדבר הזה לשואה.
אליצור איתן, בן 24, תושב שירת-הים, מיועד לגירוש. יערה איתן, בת 23, דור שלישי בגוש-קטיף. מעוז איתן, בן שבעה חודשים, מיועד לגירוש.
אני יכול להמשיך, אדוני היושב-ראש?
לא אנהל דיאלוג, אם אוכל לקרוא. גלעד ריבלין, בן 11, מגני-טל. אסף ריבלין, בן 14, מגני-טל. עומר ריבלין, בן 20, מגני-טל. יערה ריבלין, בת 23, מגני-טל. ניר ריבלין, בן 25, מגני-טל. שמחה ריבלין, בת 48, מגני-טל. גדעון ריבלין, השם ייקום דמו, בן 50, מגני-טל, נהרג בפיגוע לפני חודש, גם עצמותיו מועמדות להעברה. צבי הנדל, בן 56, מגני-טל. אתם מכירים אותו? רחל הנדל, בת 50, מגני-טל. נורית כביר, בתו, בת 32, מתל-קטיפא. נעמה מיכאלי, בת 30, מגני-טל. טל הנדל, בת 25, מגני-טל. אשר הנדל, בן 21. אלה הנדל, בת שבע. רותם הנדל, בן ארבע. כולם מגני-טל, על כולם - אתם מתכוונים מחר להצביע על גירושם בכוח מבתיהם.
משאל עם יכול למנוע מאות אלפים על הגדרות.
אתה עורך-דין. אם אני מתיר למישהו לבנות בית, זה אומר שמותר לי להרוס אותו למחרת?
אדוני היושב-ראש, חברי חברי הכנסת, בשולי דברי קודמי אני מבקש להעיר שתי הערות קצרות. האחת – על האמירה שהפכה קצת שחוקה בעת האחרונה: דברים שרואים מכאן לא רואים משם. יכול להיות שהגיע העת שכנסת ישראל תחוקק חוק שיחייב כל אדם שמתמודד על תפקיד ראש ממשלה לעבור בדיקת עיניים לפני שהוא נכנס לתפקידו.
אולי כן, משום שאז הוא לא יוכל לטעון. יעמידו אותו פה - - -
יושיבו אותו שם, לצורך זה יפתחו את אולם המליאה, ויושיבו אותו בכיסא שלשמאלך, ויקרינו כל מיני דברים על הקיר הזה, ואז הוא לא יוכל לטעון שהוא לא רואה משם מה שהוא ראה מכאן ולהיפך.
ברשות אדוני ממלא-מקום ראש הממשלה, אני אסביר לו למה הוא טועה - משום שראש ממשלתנו הנכבד והיקר לא היה ראש האופוזיציה כשהבטיח לא להוריד את נצרים. הוא כבר היה שנתיים ראש ממשלה, הוא כבר היה שם. אז מה מספרים לי שדברים שרואים מכאן לא רואים משם? הוא כבר היה שם. זה לא שזווית הראייה שלו השתנתה. זה לא שהפרספקטיבה שלו השתנתה, זה לא שהוא למד רק פעם ראשונה כראש ממשלה מה זה לחץ של ארצות-הברית, ומה רוצים הערבים, ומה יכולת צה"ל - את כל הדברים האלה הוא כבר ידע שנתיים. אז שלא ימכרו לנו את השטות הזאת. והדבר השני, אמר חבר הכנסת אבו וילן, שבוודאי הלך לאירוע דחוף וחשוב אחר: נסגר מעגל. דווקא שוב אני רוצה לנצל את ניסיוני כרופא ולהגיד, שהתצורה האופיינית יותר בטבע היא לא תצורת המעגל, אלא תצורת הספירלה. המטען הגנטי של בני-האדם בנוי כספירלה, כדבל-הליקס. מה שאני מתכוון הוא שמעגלים לא נסגרים, לא בטבע ולא בפוליטיקה, אלא הם ספירלות והם באים לנקודה דומה שלזו שהם היו בה, אבל לפעמים בהיפוך המרכיבים. מי שהקים את "שלום עכשיו", לדבריו, רואה עכשיו איך ראש ממשלת הליכוד מאמץ את עמדות "שלום עכשיו". וחס וחלילה, מבחינת מיעוטים במדינת ישראל, שיוחלו עליהם אותם כללים שהכנסת עלולה להחיל מחר על מתיישבי גוש-קטיף, כאשר הספירלה הזאת תיסגר שוב בקונסטלציה פוליטית אחרת. אז נראה באמת איך השמאל הישראלי, כפי שאיים - מפוצץ גשרים, שוכב תחת גלגלי המשאיות. זה לא מעגלים, זה ספירלות. וכל מי שמחיל כללים של גירוש בכוח על מיעוט יהודי מגוש-קטיף מחר, עלול לראות אותם מחרתיים על ציבור אחר. גם יושב-ראש הכנסת העיר על כך שהמליאה שלנו ריקה היום. זה לא שהדיון הוא לא מאוד חשוב, גורלי, קיומי כמעט למדינת ישראל. אבל יכול להיות שרבים מחברי הכנסת חשים, שאנחנו כבר מעבר למלים, כבר מעבר לשכנוע, מעבר לנימוקים. אנחנו בשלב פוסט-נימוקים. להבנתי אנחנו גם בשלב פוסט-ציוני של מדינת ישראל, כי החוק של מחר משמיט את הבסיס הציוני של המדינה. אבל אולי כיוון שאנחנו כבר בשלב שלאחר השכנועים, וכנראה אינני יכול לשכנע רבים בבית הזה, לפחות אעשה מכאן, מהבמה הזאת, שירות אינפורמטיבי לחברי הכנסת, לצופים בבית, משום שהחוק שאנחנו אמורים לחוקק מחר איננו חוק ערטילאי או מופשט, איננו רק עוסק בכללי קניין וענישה למי שמפר הגדרות של כניסה לאזור מסוים. זה חוק שעוסק בבני-אדם, הרבה בני-אדם. לבני-האדם האלה יש שמות, הם נולדו בתאריך מסוים, הם מתגוררים במקום מן המקומות המיועדים להריסה, וראוי שחברי הכנסת וראוי שעם ישראל ידעו מי הם האנשים שמתכוונים לגרש מבתיהם. לאנשים האלה יש שמות. אני כבר מבקש להבהיר ולהזהיר, שאינני מתכוון לערוך שום אנלוגיה לתקופה אחרת בתולדות עם ישראל. אבל מה לעשות, האנשים האלה הם יהודים, הם נולדו בשנה מסוימת והם מיועדים לגירוש. ואם הצירוף הזה יוצר אסוציאציה בלבו של מישהו, לא עלי האחריות. ביום העצמאות האחרון הדליק בהר-הרצל את אחת המשואות על פעולות של הצלת חייים וגבורה אדם בשם ד"ר סודי נמיר. הוא בן 45.
אני מברך אותך. כיתה טובה. הוא גר בנווה-דקלים, והוא מיועד לגירוש. מחר, נדמה לי שאתה תצביע על גירושו מביתו. לאשתו קוראים בקי, בקי נמיר. היא בת 42. גם היא מתגוררת בנווה-דקלים. גם היא מיועדת לגירוש.
אולי לפחות באמת תוותר להם, לשניים האלה, ואולי גם לילדיהם, לחננאל נמיר, הוא בן 18. אולי ניתן להם פטור מהחוק הזה. הוא מיועד לגירוש, הבן. ולאה הודיה היא בת 16, והיא מיועדת לגירוש מביתה בנווה-דקלים. הדר נמיר היא בת 14, היא מיועדת לגירוש. הלל נמיר בן 11 מנווה-דקלים,  מיועד לגירוש. ועוז-יצחק הוא רק בן ארבע, גם הוא מיועד לגירוש. אולי נוותר לילד? משה שטיין הוא בן 51. הוא גר בגדיד והוא מיועד לגירוש. לינדה שטיין היא אשתו, היא בת 48, היא מיועדת לגירוש. ניצה שטיין היא בתם, בת 25, גם היא מתגוררת בגדיד. החוק מחר מתכוון לגרש אותה מהבית. נעמי שטיין, בת נוספת, היא בת 23. מחר, חברי הכנסת שירימו את ידם בתמיכה בחוק יחליטו שהם מגרשים את נעמי מביתה בגדיד. שלמה שטיין הוא בן 17, הוא אמור ללכת לצבא. אם החוק הזה יתעכב קצת, הוא עלול להתבקש לגרש את הוריו. גם הוא מיועד לגירוש. איילת שטיין היא בת 15. היא לא תתגייס לצבא, כנראה, במסגרת התהליך הזה של ההתנתקות. היא תהיה משוחררת כנראה מעצם הפעולה של עקירת הוריה מביתם, אבל היא עצמה, היא עצמה מיועדת לגירוש. יוסי בן 11, הוא בטח יתגבר. הוא מיועד לגירוש, אבל הוא צעיר. אולי הטראומה הזאת תעבור עליו איכשהו אחרת. אפרים גולדשטיין הוא בן 47, הוא גר בנווה-דקלים, והוא מיועד לגירוש. אילה גולדשטיין היא אשתו, בת 46. היא בוודאי תגורש אתו. קשה לי להאמין שהיא תתחמק מהאוטובוס שייקח אותם. מרב גולדשטיין היא בת 25, מיועדת לגירוש. אפרת גולדשטיין היא בת 20, היא בתם. היא תגורש יחד עם איתמר בן 16, עם נתנאל בן 14, עם טל בת תשע. כולם מאותו בית, יגורשו כנראה באותו יום. מיכאל פיקאר הוא בן 49, הוא גר בשירת-הים. פגשתי אותו. הוא יודע שהוא מיועד לגירוש. הוא מאמין שזה לא יקרה. חנה פיקאר היא בת 47, היא מיועדת לגירוש יחד עם בעלה. שושנה היא בתם, היא בת 18, גרה בשירת-הים – מישהו היה בשירת-הים? מקום מדהים – מיועדת לגירוש. עזריאל הוא בן 14, הדר היא בת 12, יששכר הוא בן חמש, הם כולם מיועדים לגירוש על-פי החוק שאנחנו מתכוונים לאשר מחר בכנסת הזאת. הרב יהודה זולדן הוא בן 50, הוא גר בנווה-דקלים. אשתו, שרית, היא בת 49, שניהם מיועדים לגירוש. דוד בנם, בן  23, מיועד לגירוש. ליאור בן 23, מיועד לגירוש. יכול להיות שהם תאומים? אנחנו מגרשים תאומים? נווה זולדן בן 17, מיועד לגירוש. משואה בת  תשע, מיועדת לגירוש. תגידו, השתגענו? באמת השתגענו לקחת אלפי אנשים, נשים, ילדים מהבתים שלהם, לעקור אותם, לגרש אותם כי הם יהודים שגרים באיזה מקום בארץ-ישראל? נדמה לי שמילושביץ' עומד לדין על פשעי מלחמה, בין השאר משום שהוא עקר אוכלוסיות מאזור מסוים והעביר אותן למקום אחר באותה ארץ. שלמה פרידמן הוא ממגורשי ימית, דור שני לגירוש, מה שנקרא רצידיביסט – פעם אחת, פעם שנייה. צריך להמליץ לו לשבת באיזה מקום בטוח, שלא יגרשו אותו פעם שלישית. הוא נמצא בגוש-קטיף 25 שנה ואנחנו מתכוונים לגרש אותו. טובה פרידמן היא אשתו, גם היא ממגורשי ימית, עכשיו תהיה ממגורשי קטיף, מיועדת לגירוש. אדוני היושב-ראש, אני יודע שאסור להראות חבילות, ניירות וחפצים, אבל ודאי יאמינו לי שאני מחזיק בידי חבילה עבת כרס של ניירות, שצילמתי מתוך מדריך טלפון של גוש-קטיף. שם כתוב: אבוביץ' אריה ליאוניד ונינה ואבוטבול מרדכי ויהודית ואבטה אברהם ואבטה רוני ואבטה מלמן ואביאל מיכאל וחיה ואביאני נורית ואביגזר גיא ודקלה ואביחי רועי ושרה ואביטבול אברהם וסוניה ואביטבול אלן ואביטן נטלי ואביטן אורן ונורית ואביטן יוסף ונורית ואביטן יעקב ואשרת ואביטן יניב ואביטן יחיאל וגלית. בספר טלפונים בדרך כלל לא מונים ילדים. אלפי שמות. אדוני היושב-ראש, בשביל זה הקמנו את מדינת ישראל?
אדוני היושב-ראש, חברי חברי הכנסת, לפני שבוע הוצפה הארץ בגל של מכתבי איום מכוערים נגד שרים -  סטיקרים מזעזעים:  "אריק, לילי מחכה לך" - וכולנו התאחדנו בגינוי התופעות המכוערות האלה, חסימות הצירים האלימות. אתמול הסתבר שיש פרובוקטור משטרתי שעומד לפחות מאחורי חלק מהתופעות הללו. ראוי להזהיר במעמד זה את צעירי ישראל הנלהבים: לא כל מי שבא לפתות אתכם במאבק למען האידיאלים שלכם, מתכוון באמת לאידיאלים, ויכול להיות שמישהו זקוק לפרובוקציות מכוערות כדי להבאיש את ריחם של המתיישבים. אין הרבה זמן - יש חמישה חודשים, וזה לא מספיק בשביל להפוך את מלח הארץ למטרה לכדורי מלח.
אדוני היושב-ראש, אדוני השר, חברי חברי הכנסת, היום התפרסם דוח על קשישים בישראל, וראינו תמונה של מדינה שנשלטת על-ידי ממשלה שהיא חסרת רחמים כלפי הקשישים שלה. בשבוע שעבר נחתם על-ידי ראש הממשלה ושר הביטחון צו גירוש, וראינו שאין הרבה רחמים גם לתינוקות ולנשים. היום אנחנו שבים ודנים במשהו שאנחנו עוסקים בו בשנתיים האחרונות. בכל פעם נדמה כאילו הממשלה סוף-סוף פתרה את הבעיה, ושוב אנחנו מבינים שלממשלה אין רחמים כלפי אף אחד, אין אפליה, לא כלפי קשישים ולא כלפי צעירים ולא כלפי ילדים. פעם חשבנו שאלוהים מרחם על ילדי הגן, פחות מזה על ילדי בית-הספר ועל הקשישים בכלל לא. ממשלה זו חושבת כנראה שהיא אלוהים, משום שהיא לא מרחמת על אף אחד באותה מידה. קיווינו ששר הפנים החדש ייקח לעצמו תפקיד מייד בכניסתו לתפקידו, וייקח על עצמו לתקן את העוול הזה, הזועק לשמים. היית יכול להיכנס לספר הזהב של עובדי הרשויות המקומיות אם תוך שבוע היית מתיר את הקשר הגורדי הזה, הבלתי אפשרי, שנמשך. באמת יש גבול להתעללות, כאשר מחזיקים אנשים, עובדים, בחרפת רעב, בסוג חדש של עבדות מנוולת, בהיזקקות לחסדי זרים עד פת לחם. עושה רושם שבמקצת מהמקומות אנחנו שוקעים שוב ושוב לתסבוכת האין-סופית של היכולת שלנו להעביר כספים מול בנקים שאומרים שקודם ייקחו את הכסף לכיסוי החובות שלהם,  והרשויות שהגישו או לא הגישו תוכניות הבראה. מדוע בעניין הזה הדיקטטורה של ראש הממשלה לא באה לידי ביטוי? למה כאן לא דופקים על השולחן ואומרים: די, מספיק, יש גבול למה שאפשר לעשות לאנשים? נדמה לי שכאשר ממשלה מבוססת על שחיתות של ראש ממשלה וכאשר כל השותפים שלו הם למען אותו מולך של התנתקות, שדובר בו היום לא פעם, ומוכנים לעצום עין לנוכח מעשי השחיתות  שלו ושל בנו ולקבל את ההתנצלות העקומה והמגומגמת של היועץ המשפטי לממשלה,  שאומר שהוא לכאורה לא ידע על מעשי בנו למענו - כאשר מוכנים להשלים עם שחיתות של ראש ממשלה ושל בנו,  מכאן אין דרך לעצור במדרון של עצימת עין לנוכח מעשים של שחיתות ציבורית. מה שקורה מול עובדי הרשויות המקומיות זו שחיתות ציבורית ברשות ובמלכות. אדוני שר הפנים החדש, אתה בלי ספק בתקופה של חסד, ועוד יש הזדמנות להוכיח שמאחורי הנאומים חוצבי הלהבות שלך מעל הדוכן הזה לפני זמן לא רב עומדת גם יכולת ביצוע ומילוי ההבטחות שניתנו. אנחנו מצפים ממך לעשות, למרות הממשלה שאתה חבר בה, למרות ראש הממשלה שאתה סר למרותו, לנסות לתקן את העוול הזה, שבאמת עבר כל גבול. תודה רבה.
אדוני היושב-ראש, אדוני השר, חברי חברי הכנסת, הצעת החוק המונחת בפנינו היום היא הצעת חוק חשובה מאוד. היא נוגעת בבסיס המוסרי, האתי - - -
הצעת החוק הזאת נוגעת בבסיס המוסרי, האתי, של הרפואה, אבל גם של זכויות האדם ושל עולם הערכים היהודי. יש מתח דיאלקטי בין ערך קדושת החיים, המאבק על החיים בכל מחיר, מול זכותו של האדם לחיות בכבוד גם בקץ דרכו. גם בשעות האלה, זכותו למות בכבוד; לא להיות אובייקט שחייו מוארכים באופן מלאכותי בעזרת קוצבים ומנשמים, עירויים ומשאבות, גם אם מוחו מת, גם כאשר לו היה יכול להביע את בקשתו, היה מבקש כי לא יאריכו באופן מלאכותי את השלב הזה של מותו. כשאדם אומר "אני", למה הוא מתכוון? אני חושב - משמע אני קיים, אמר דקארט. אם נהרס מוחו של אדם במחלה או בפציעה, אספקת הדם איננה מגיעה אליו, או מוחו אינו קיים עוד בתהליך אחר, ומה שנותר מכל האדם הן רק רקמות צורכות חמצן ומפרישות דו-תחמוצת הפחמן, צורכות קלוריות - האם לחיים כאלו התכוונו אלו שאמרו: גם אם מונחת חרב חדה על צווארו של אדם אל יתייאש מן הפורענות?
האם החיים האלו הם חיים שיש בהם קדושה? חיים שתלויים לחלוטין בזרם החשמל, בלא הכרה, בלא תודעה, בלא תוחלת חיים? החוק המונח בפנינו היום הוא ראוי, וראוי מאוד לתמוך בו. יש בו האיזון הנכון בין ערכי קדושת החיים וערכי האוטונומיה שיש לאדם על חייו, גופו וכבודו. החוק מתנגד לסיוע בהמתה אקטיבית על-פי בקשתו של חולה כשיר. החוק מתנגד לסיוע בהתאבדות, אך גם תומך בבקשתו של אדם שלא יוארכו חייו עד בלי גבול בניגוד לרצונו. חברי הכנסת, בשנת 2002, כשהחלו בדיוני הוועדה בראשותו של פרופסור אברהם שטיינברג, הייתי רופא פעיל במחלקה שמטפלת בכוויות, וגם חולים כאלה, הנוטים למות, היו נתונים לטיפולי. כרופא אני אומר לכם היום - החוק הזה הוא חוק חשוב, מאוזן וראוי מאוד. חבל רק שהממשלה לא היתה קצת יותר זריזה בטיפול בו בשלוש השנים האחרונות, ורק השבוע הוא מונח בפנינו להצבעה. אבל מוטב מאוחר מאשר לעולם לא. תודה רבה.
אדוני היושב-ראש, חברי חברי הכנסת, בדיון היום בוועדת החוץ והביטחון של הכנסת מסרו מר יונתן בשיא ממינהלת סל"ע ומר אהרן אברמוביץ', מנכ"ל משרד המשפטים, פרטים רבים על תוכנית ההתנתקות. מסתבר שיהיו כנראה כאלה שיחתמו, ייקחו פיצויים וילכו לשלום, ויהיו כאלה שיסרבו לעזוב ויתנגדו לגירוש, ואותם יהיה צורך לפנות בכוח - להוציא את היהודים ולפנות את השטח כדי שערבים יוכלו להיכנס אליו. דרז'ן פטרוביץ', פרופסור למשפטים מאוניברסיטת סרייבו, הגדיר "טיהור אתני": "טיהור אתני פירושו עקירתם בכוח של אזרחים מקבוצה אתנית אחת מאדמתם ומבתיהם ומסירת השטח המטוהר לקבוצה אתנית אחרת". הגדרה זו נמצאת בבסיס התביעה נגד סלובודן מילושביץ בבית-הדין הבין-לאומי בהאג. מילושביץ נאשם בביצוע פשע נגד האנושות.
אני מציע שהנושא - - - יהיה הנושא הקבוע.
אדוני היושב-ראש, אדוני השר, חברי חברי הכנסת, פקודת העיריות במתכונתה הקיימת מאפשרת לראש הרשות המקומית להודיע לתושב עירו החייב ארנונה על החוב, ומשחלפו 15 יום, רשאי ראש העירייה לתת צו הרשאה בחתימת ידו ובחותמת העירייה, והצו הזה מתיר לגובה הארנונה של העירייה - בדרך כלל קבלן גבייה שמעסיק גובים בגובה 1.90 מטר, ברוחב מטר ובמשקל תואם - להגיע לבית החייב, ואם לא שילם בו במקום את החוב בתוספת שכר טרחת הקבלן - לעקל את חפצי החייב ולמכור אותם לכיסוי החוב. חברי הכנסת, ודאי תבוא הממשלה, יבוא שר הפנים - שמתנגד להצעתי - ויאמר: מצבן של הרשויות קשה, ואם לא נאפשר להן גבייה בהליך מהיר יחמיר מצבן עוד יותר והן לא יוכלו לשלם משכורות ולשלם לספקים. אין ברירה, תבוא הממשלה ותאמר, אין ברירה אלא לתת לחוק שיניים, ושיניים מהירות וחדות. אבל, חברי הכנסת, דומני כי אי-אפשר להתווכח עם זה - - -
אבל, אדוני השר, נדמה לי שאי-אפשר לחלוק על כך, שהרשות שהחוק נותן היום לראש הרשות המקומית לתפקד כבית-משפט, בלי לקיים שום הליך שיפוטי כלשהו - לפלוש לביתו של אדם, לרשות הפרט שלו, לפגוע בכבודו ובזכות הקניין שלו - היכולת הזאת בוודאי סותרת את עקרונות חוק-יסוד: כבוד האדם וחירותו. ההשפלה שנגרמת לאדם כשפולשים זרים לביתו, לעיני בני משפחתו או שכניו, להציג אותו ככלי ריק ואת ביתו כדירה ריקה לאחר מעשה - ההשפלה והעלבון הם קשים. אפשר ודאי לבוא ולומר: העירייה סיפקה שירותים, האירה את הרחובות, פינתה אשפה, הסיעה את הביוב למקום אחר - אנחנו מקווים שלמקום ראוי - חינכה את הילדים, והתושב לא שילם עבור השירותים האלה, ואין לעירייה ברירה אלא לגבות את החוב בכוח הזרוע. אבל יש ברירה. אדוני שר הפנים, אני יודע שאתה חושב שאני לוקח משפטים מתוך הנאום שלך, אבל יש ברירה.
ממש לא. נדמה לי שאין לאף אחד בבית הזה מונופול על זכויות האזרח הבסיסיות ביותר, בוודאי לא לאנשי המיעוטים - אם כי לאחרונה אנחנו מרגישים מיעוט נרדף בבית הזה. יש ברירה, והברירה מוצעת בתיקון שאני מניח בפניכם היום. הפגיעה הזאת בחוק-יסוד: כבוד האדם וחירותו, על-פי פקודת העיריות, איננה מידתית. היא דרקונית. אומנם, טובת הרבים מול טובת היחיד מוטלת על הכף, ולכאורה אם העירייה לא תוכל לגבות את חובותיה היא תקרוס והיא לא תספק שירותים לכלל התושבים, והפגיעה בזכויות האדם אשר נגרמת בפקודת העיריות היא רק פגיעה ביחיד, אבל אי-אפשר להשלים עם מצב שבו החוק הנוכחי - - -
אבל באמת קשה להשלים עם מצב שבו החוק הנוכחי הופך את ראש העיר לרשות מבצעת ולרשות שופטת בכפיפה אחת. ראש העיר הוא התובע, הוא השופט והוא המוציא לפועל. אלפי טעויות ברישום, בדיווח, בחישוב מדווחות כל שנה ומתרחשות באמת כל שנה, אבל תושב הרשות שצפוי להופעת הגובים ליד דלתו ולעיקול מיטלטליו, בלא שיש לו היום כל יכולת להרצות את טענותיו בפני בית-משפט, זה בסדר? כמה אזרחים, לדעתך, מסוגלים באמת לרוץ לבג"ץ בשעה ששלושה גברתנים עומדים בבית-המגורים שלהם, פלשו לדירתם ועומדים לקחת להם את המקרר? לפיכך מוצע, כי בפקודת העיריות יהיה כתוב, כי לאחר 15 יום יכול ראש הרשות לפנות לבית-משפט לעניינים מקומיים בבקשה ליתן צו הוצאה לפועל. כך לגבי מיטלטליו של אדם, כך לגבי עיקול חשבון הבנק שלו, דמי השכירות, או חובות שמגיעים לחייב. על כל פנים, ההצעה שלי באה לצמצם את הפגיעה בזכויות הפרט על-ידי הרשות; לומר שהפגיעה היום איננה מידתית. ההצעה שלי באה להפריד בין הרשויות, לשנות את המצב שבו ראש הרשות הוא גם התובע וגם השופט וגם המוציא לפועל. ההצעה שלי באה להכניס חוליה שיפוטית אמיתית ברצף הדרקוני הזה של פגיעה בזכויות הפרט. ואני מבקש, חברי הכנסת, כי למרות מצבן הקשה של הרשויות לא נעצום עינינו לזכויות האדם והפרט מול הרשויות הגדולות והתקיפות ממנו. תודה רבה.
אדוני, אני משוכנע שרוב האזרחים, בשעה שמתייצבים שלושה גובים בביתם, לא מסוגלים לרוץ לבג"ץ ולעצור את התהליך.
אדוני היושב-ראש, אדוני שר האוצר, חברי חברי הכנסת, בתחילת השבוע דווח בתקשורת בהרחבה על הכוונה להפריט את המתנ"סים, ואצל מאות אלפי אזרחים במדינה נוספה עוד עננה שחורה, כבדה, באופק הפרטי שלהם. מאז הקמתם, לפני למעלה מ-35 שנה, הפכו המתנ"סים לחלק מרכזי בנוף העירוני שלנו. נוצרה מלה בעברית; חלק גדול מאזרחי ישראל לא יודעים שמדובר בראשי תיבות, אלא יודעים מה זה מתנ"ס. לרבבות אזרחים במדינה זה כמעט מקור האור היחיד ברצף היום-יום הרע שלהם, מקום שסתם טוב להם בו, שבו הם יכולים לשחק, ללמוד, לבלות זמן פנוי איכותי, ליצור, לתקן מה שהבית או בית-הספר או הרחוב קלקלו, למצוא מפלט מעוול חברתי, מעוני, ממצוקה, לזכות בכמה שעות חסד מדי יום, שבהן ילדים ומבוגרים וקשישים זוכים למנת תרבות, לחברה, לתמיכה. זה תחליף לבית שומם או משמים, או לרחוב שהוא לפעמים אלים ולפעמים מפתה לדברים נוראים; מקום שנכים יכולים להיות בו; אפשר לטפל בו בפרויקטים של ילדים בסיכון; משפחות של נכי נפש מקבלות בו תמיכה; פרויקטים לאוכלוסיות עולים מיוחדות; אין-ספור פעילויות ומפעלים מפוארים שמשביחים את החברה הישראלית - ועל כל אלה בעצם מונפת חרב סגירה. למה סגירה, הלוא בתקשורת דיברו רק על הפרטה, ומשרד האוצר בתגובתו אמר שבשלב זה לא נשקלות הפרטת החברה או סגירתה. אבל נדמה לי שבמכבסת המלים שלנו המשמעות, הדגש הוא על "בשלב זה". נדמה לנו שבין השורות כתוב, שאולי מאוחר יותר אכן נפריט, ואז אם זה לא יהיה רווחי זה ייסגר.
אם אנחנו מאמינים למשהו, מקצת הידיעות בתקשורת, יש כוונה - ולא שמענו הכחשה, שמענו "בשלב זה".
אנחנו נשמח. אשוב למקומי ואאזין בתשומת לב.
אדוני שר האוצר, ודאי שתפקידה של הממשלה הוא למשול, ואינני רואה מה מפריע כבר היום לשפר את איכויות הניהול במתנ"סים. אבל נדמה לי שכשזה עובר דרך צינור ההפרטה אנחנו חורצים את גורלם לסגירה. נדמה לי שתפקידו של הבית הזה הוא למנוע את התהליך הזה בראשיתו. תודה רבה.
תודה רבה. אדוני היושב-ראש, חברי חברי הכנסת, החוק עצמו הוא חוק חשוב. ראוי, להבנתי, שהכנסת תוכל לזמן פקידי ציבור ולחקור אותם. אבל למה נעסוק במופשט? כדאי לתת דוגמה מוחשית. אני למשל רוצה לזמן את היועץ המשפטי לממשלה ולשמוע מפיו מדוע הוא הורה שאין צורך להעמיד לדין את ראש הממשלה. ברור לי שאם שרת המשפטים תתנדב לבוא במקומו ולהסביר את זה, היא תגן על אדוניה. אבל חזקה על פקיד ציבור כמו היועץ המשפטי לממשלה, שממנו נשמע תשובות נכוחות לעניין, דברים ברורים, למשל, כמו אלה שנאמרו מעל הדוכן הזה לפני זמן מה, ואני מצטט: "בנושא חשוב כל כך, הקשור באושיות החוק, ביסודות המשטר הדמוקרטי, בהבטחותיו לבוחר, ראש הממשלה לא ידע, לא שמע, לא הכיר, לא חש, אפילו לא חשד שבמערכת הבחירות שהוא עמד בראשה נעשו מעשים המחייבים היום חקירה פלילית. נשאיר זאת למשטרה בחקירתה הפלילית, תהיה לה הרבה עבודה, הרבה מאוד. לפנינו בעיה חמורה של אמינות, אמינות ראש הממשלה. השאלה היא אם הוא ידע או לא ידע. אם ידע וחשב שהפעולה תקינה ואינה נוגדת את החוק, מדוע הדבר נעשה בסתר? מה יש כאן להסתיר? מנהיגות אמינה לא מתחמקת, מנהיגות אמינה לוקחת אחריות. ראש הממשלה חייב להחליט, הוא יודע או לא יודע. אי-ידיעה היא אטימות מוחלטת לרחשי לב הציבור ואטימות למוסר וליושר הציבורי. ואולי גם כאן, כמו בעניין העמותות, הוא יודע גם יודע ומסתיר זאת מחברי הקבינט, מהממשלה, מהכנסת ומאזרחי ישראל, מפני שהוא החליט החלטה אובססיבית לסגת. אני רוצה לומר לכם, הציבור שונא, ובצדק, את הרמאויות העלובות האלה. כמו שכשל אז בעניין העמותות, כושל הוא עכשיו. אותו חוסר ניסיון וחוסר מקצועיות, ניהול חובבני ושלומיאלי. ייתכן שבעוד זמן מה יספר לנו שלא ידע גם מה קורה בתחום החברתי, בפרטי המשא-ומתן המדיני ובתחום המשא-ומתן הביטחוני. כאן מתמוטטות המערכות. ריקבון אחז בהן. חיים בשקר. זה לא התחיל היום, זה נמשך שנים רבות, אבל עכשיו הדבר קיבל, בעזרת ראש הממשלה, תאוצה נוספת, והכרחי לעצור. וזאת מעבר לחקירה, שאני מקווה שתיעשה עד תום וכולם ייבדקו" - מתוך נאומו של ראש הממשלה, סליחה, לא ראש הממשלה, מתוך נאומו של אריאל שרון בהצעת אי-אמון על עמותות ברק, 31 בינואר 2000. תודה רבה.
אדוני סגן השרה, ודאי זכור לך שאתה בממשלה ולא אני. ועם זאת, בארכיון הזה, שנמצא במרחק של פחות מקילומטר מכאן, נמצא בין השאר סידור ובו כתב ידה של גליקל מהמלין. יש עמים שמתייחסים לאוצרות התרבות שלהם, ושמעתי ששרת החינוך נחלצה לפני שבוע להציל את כתב ידה של חנה סנש, והיא בוודאי עשתה מעשה ראוי. אם המדינה מתנערת מאחריותה ואומרת: לא קיבלתי כסף - אני יודע שהקהילות בגרמניה תובעות מהארכיון הציוני המרכזי להחזיר 300 ארגזים עם ארכיונים של קהילות. או שהמדינה הזאת רואה עצמה אחראית לנכסי העם היהודי, למשל אדמות קרן הקיימת, או שהיא מתנערת מהם, ושתיתן לעם היהודי לנהל את ענייניו בעצמו.
אדוני היושב-ראש, חברי חברי הכנסת, לכאורה הצעה ראויה. לכאורה, משום שבאמת לא ראוי שאנשים יקומו ויתייצבו בפני העם במדי המילואים המהוהים שלהם, בדרגותיהם, במוניטין הצבאי שצברו, ויקראו לסרב פקודה למשל. עד כאן כמעט אין ויכוח, כך שיכול להיות שרוח החוק נכונה. אבל מתוך רוח החוק - יש כל כך הרבה חורים וכל כך הרבה דברים לא ברורים העלולים להשתמע ממנו, שבאמת אני מתקשה לדעת אם אני תומך בחוק או מתנגד לו. ברור שאם אני אכתוב כרוז ואקרא בו לסירוב פקודה ואחתום עליו בשמי ובדרגתי במילואים, המעשה אינו ראוי. אבל אם אני מתראיין בתוכנית טלוויזיה, ובכתובית כתוב מה דרגתי במילואים, ואני אומר שם מה דעתי על פקודות מסוימות שיינתנו לצבא, דיני מאסר שנה? מעבר לעניין של החסינות הפרלמנטרית שלי, אלא לצורך העניין אם לא הייתי חבר כנסת. יש כתובית מתחת לשמו של אדם ושואלים אותו מה דעתו, האם הוא עושה שימוש בדרגתו או לא? יושב אתנו אלוף במילואים עמרם מצנע. האם כשהוא הגיש את התפטרותו לאריאל שרון הוא היה צריך לחתום "מר עמרם מצנע", כדי שלא לעשות שימוש בדרגתו? והלוא הוא אלוף בצבא. ויש גם מצבים – ואולי הם הקשים והחמורים מכול – שבהם דרגתו או מעמדו והמוניטין של אדם מוכרים וידועים גם אם איננו חותם בשם ובמלכות.
לצורך העניין, אם אלוף במילואים, בלי להגיד: אני, אלוף במילואים, קורא לכם להפר פקודה – הוא סתם עומד על הבמה וכל העם יודע, מה ההבדל?
אבל, האנשים שיש להם מוניטין באמת. יש באמת אנשים שהיו סרן במילואים, אולי לא כולם יודעים שהם סרן במילואים. אבל כאשר קצין בכיר קורא לסירוב פקודה, פה יש בעיה. באותה נשימה שמענו טענות, שאסור לאדם להתהדר בתואר "אח של שרת החינוך".
לצורך העניין גם רב ראשי לשעבר אסור לציין, למה אנחנו נטפלים דווקא לאלופים במילואים? הלוא אם רב ראשי בא להגיד: אני, רב ראשי לשעבר, קורא לכם לסרב פקודה – אתה תרצה לחוקק חוק שאין אדם יכול לציין את העובדה שהוא רב ראשי לשעבר בשעה שהוא קורא לסירוב פקודה. בקיצור, מכאן ועד היכולת לשלול מאדם את עברו כשהוא נוקט עמדה פוליטית המרחק איננו גדול. לפיכך, מה שאני מבקש לומר הוא, שאני אתמוך בהצעה הזאת בקריאה הנוכחית שלה, אבל אם לא יהיו בה תיקונים שימנעו איזו אפשרות לעשות בה שימוש רחב, מעבר למה שכתוב בה, אלא להרחיב את השימוש לכל שימוש שהוא, בדרגה צבאית או בשם, גם אם האדם לא יזם אותו - לא אוכל לתמוך בזה בהמשך.
שאלה אחת: אם כל הקשרים האלה אמורים להימשך, ואולי גם להתעצם, ואנחנו שומעים על תקוות לתיאום ההתנתקות, למה קוראים לזה "התנתקות"?
אדוני היושב-ראש, חברי חברי הכנסת, בסוף 2003, בתום שלוש שנות מלחמה, הגיעו הפלסטינים לנקודת שבירה. סקרי דעת הקהל שלהם הצביעו על מצוקה. 63% מהנשאלים אמרו שהאינתיפאדה לא השיגה את יעדיו של העם הפלסטיני. 61% אמרו שהם הפסידו יותר מאשר הרוויחו. 75% אמרו שמצב הפלסטינים נעשה יותר גרוע מאשר לפני האינתיפאדה. חודש אחרי פרסום הסקר הזה פרסם שרון את תוכנית ההתנתקות שלו, וראו זה פלא: בספטמבר 2004, 64% מהפלסטינים אמרו שעימות מזוין עזר לפלסטינים להשיג זכויות לאומיות שלא הצליחו להשיג במשא-ומתן. 74% אמרו שתוכנית שרון היא ניצחון למאבק המזוין. במחי תוכנית אחת, בתוך שנה, הצליח שרון לצרוב בתודעה הפלסטינית את הידיעה שהם ניצחו.
תודה, אדוני, על התשובה. בתקשורת נמסר, שאמיל חדד, ממלא-מקום ראש העיר, הוא זה שיזם את התוכנית. האם מעבר לפנייה רשמית למשרד, יש לכם נתונים על מגמה לעשות הפרדת אוכלוסייה בשכונת רמת-אשכול בין יהודים לערבים? לעשות התנתקות גם בתוך העיר לוד?
זה רעיון מצוין. אתה בממשלה, תעשה את זה.
אני לא מבין איך הממשלה באה ואומרת לנו מה צריך לעשות; למה היא לא עושה?
אם אתה חושב שהממשלה לא מבצעת, תתפטר. אי-אפשר לבוא בשם הממשלה מעל הדוכן ולהגיד לנו מה לעשות - - -
כל השאר זה מס שפתיים. אתה יודע מה לעשות, תעשה.
אדוני היושב-ראש, אדוני השר, דיברת על האורות כדי להילחם בצללים ובהסתה. כשר התחבורה זו זווית חשובה להסתכלות - לדעת אם זה אור בקצה המנהרה או משאית באה מולנו לדרוס אותנו. התחושה היא שיש פה שתי רכבות שדוהרות זו לקראת זו, ומשאל עם יכול למנוע את ההתנגשות. מדוע לא תתמכו בו כדי להילחם בתופעות ההסתה?
אדוני סגן השר, חברי חברי הכנסת, אדוני היושב-ראש, כשמתארים את הטלטלה שעוברת לבנון אחרי רצח חרירי והתפטרות הממשלה הפרו-סורית, ניצבים שני מספרים בחלל האוויר: 20,000 איש מפגינים בכיכר נגד הסורים, ומיליון איש באו לשמוע את נסראללה. ואנחנו מוחאים כפיים ל-20,000. אצלנו בטוחים שה-20,000 ינצחו, כי הצדק עמם, והם להבנתנו משקפים רצון אמיתי לחירות, ולא המונים מגויסים בלחץ ה"מוחבראת" הסורי. אבל, החוטים המעניינים יותר הולכים מאחורי הכיכרות, אל מרכזי ההשפעה. חמישה יהודים נרצחו במועדון "הסטייג'" בתל-אביב, והנשיא בוש יודע להאשים את אסד, כי בחסותו פועלים באין מפריע גם "הג'יהאד האסלאמי" וגם ארגוני רצח אחרים. ואנחנו מוחאים כפיים לבוש. מנהיג גדול. הוא לא מתעסק ברוצחים קטנים של "הג'יהאד". אפילו מפקד הארגון לא מעניין אותו. אסד הוא הכתובת. ואיך אצלנו - מי אצלנו הכתובת? מי אחראי אצלנו? אתמול הניחה טליה ששון את דוח המאחזים על שולחנו של ראש הממשלה. אין ספק לאיש שלראש הממשלה יש עצבי פלדה אם הצליח לשמור על שלוותו נוכח הגילויים המזעזעים בדוח המאחזים. הייתכן? פקידי ממשלה נותנים ידם לעבירה על החוק? שרים? איזה מזל שהנגע לא הגיע אל ראש הממשלה עצמו. הרי זה מה שיש, או יותר נכון - זה מה שאין בדוח. טליה ששון, שתפיסת עולמה לגבי ההתיישבות ביש"ע ידועה היטב, נשלחת על-ידי אבי מפעל ההתיישבות ביש"ע, כדי להכפיש את חייליו, עושי דברו, את אלה שקיימו את רוח המפקד, אבל היא כמובן לא תצביע באצבע מאשימה על ראש הממשלה. הרי הוא בא היום לעקור יישובים. בפושע הראשי - גם לשיטתה - אסור לנגוע, כי עכשיו הוא חמורו של משיח "שלום עכשיו". איך ירדת, גדול מפקדי צה"ל, לאיזה שפל הגעת - לשלוח חיילים אל הגבעות ואחר כך לשלוח את טליה ששון כדי לירות בגבם. את כל החיילים שלך שלחת לגבעות, את הפקידים הממשלתיים הנחית, לשרים אישרת, עם זמביש ישבת כל יום שישי כדי לאשר כל קרוון, ועכשיו אתה מפקיר את חייליך. איך אתה מסוגל להביט בפרצופך כל בוקר? הלוואי שהיינו למדים מלבנון איך לנהל דמוקרטיה ולא ממה שקורה אצלנו.
אדוני היושב-ראש, רבותי השרים, חברי חברי הכנסת, זכורה התבטאותו של מנחם בגין עליו השלום על מערכת המשפט בישראל: "יש שופטים בירושלים". אינני יודע מה הוא היה אומר היום לו היה שומע על תושב ירושלים, נושא תעודת זהות כחולה, הנוהג כשופט, המופתי של ירושלים, החורץ פסקי-דין מוות על 16 משתפי פעולה עם ישראל, שאמורים להירצח בתחומי הרשות הפלסטינית. ואם על החיים שסייעו לישראל איננו יודעים להגן ולשמור, למה שנתפלא על כך שגם על שבועתנו על קברו של גנדי איננו יודעים לשמור, ומדינת ישראל מתכוונת לאפשר את שחרורו של אחמד סעדאת, האיש שהורה על רצח רחבעם זאבי, גנדי, השם ייקום דמו? איננו יודעים להיות נאמנים לא למתים ולא לחיים.
גברתי היושבת-ראש, חברי חברי הכנסת, גם בימים אלה מתקיים ריגול אמריקני אחר ישראל. כולנו יודעים ש-24 שעות ביממה בשמים עוקבים לוויינים אמריקניים אחר כל מה שמתרחש בישראל, וזה ריגול. בתקשורת שמענו רק בשבועות האחרונים על שני אירועים נפרדים, שבהם בגלל ריגול אמריקני בוטלו ניסויים צבאיים ישראליים. בשבוע האחרון עקבו מטוסי ביון אמריקניים אחר ניסוי צבאי ישראלי בים התיכון. אבל ריגול ישראלי בארצות-הברית אסור, ומדינת ישראל התחייבה שלא לחזור על הטעות ההיסטורית הזאת ששמה יונתן פולארד. ככל שאני יודע, ישראל עומדת בהתחייבותה זאת, בניגוד לאמריקנים, שמעולם לא התחייבו והם ממשיכים לרגל אחרינו בריש גלי. יש גבול. נכון שהם גדולים וחזקים ואנחנו קטנים ותלויים בהם, אבל יש גבול. יש גבול לכמה השפלה לאומית אפשר לשאת, ונדמה לי שהאמריקנים במעשי הריגול האחרונים שלהם חצו את הגבול הזה, אבל עם זה זימנו לידינו הזדמנות, אפשרות, לבוא ולתבוע: כיוון שריגלתם אחרינו, אנחנו מבקשים עכשיו את המרגל שלנו חזרה; לתבוע את יונתן פולארד על בסיס מטוסי הריגול האמריקניים ששיבשו ניסוי ישראלי בים התיכון. איך מפקירה מדינת ישראל את נאמניה? לא צריך ללכת להיסטוריה הרחוקה. אנשי צד"ל והמשת"פים של כפר דהנייה, ו-16 המשת"פים שהמופתי של ירושלים, עכרמה סברי, חותם. בכיסו תעודת זהות כחולה, משטרת ישראל יכולה היום להכניס אותו לכלא ולמנוע הוצאתם להורג של 34 מועמדים נוספים שהתיקים שלהם על שולחנו, אבל ישראל מפקירה את נאמניה, את אלה שעובדים למענה – בין בהכרח, בין מרצון, בין בהכרה, בין ברצון ציוני, בין מטעמים כספיים – אבל אנחנו מפקירים אותם, וכך הפקרנו גם את פולארד. אבל עוד לא מאוחר מדי, האיש חי; נמק בכלאו שנים ארוכות, אבל עוד חי. באמת הגיעה העת למחוק את החרפה הלאומית הזאת ולעמוד על שחרורו. תודה רבה.
שאלו אותי אם אני מקבל תשובה על השאילתא.
אדוני היושב-ראש, אדוני סגן השר, אדוני השר, חברי חברי הכנסת, הובא לידיעתי כי משטרת ישראל הביאה לחקירה כמה עיתונאים לענייני התיישבות במטרה לקבל מהם חומרים תיעודיים שהם הכינו על המתרחש באזורי יש"ע. רצוני לשאול: 1. האם הידיעות נכונות? 2. האם בכוונת המשטרה לחקור עיתונאים נוספים? 3. האם חקירה כזאת אינה עומדת בניגוד לחובת העיתונאי שלא לחשוף מידע?
אדוני סגן השר, העיתונאית חגית רוטנברג, שציינת בתשובתך, ותודה על התשובה, מוסרת שהיא נדרשה לספק את ההקלטות שהיא ערכה במהלך הריאיון ולהביא מידע חסוי. זו חקירה, זו איננה עדות. באותו שבוע ראיין עיתונאי אחר את נועם לבנת, והוא לא זומן. הוא עיתונאי ב"ידיעות אחרונות". אפרת וייס מ-Ynet זומנה גם היא לתת עדות על דניאלה וייס. האם בכל זאת לא מדובר בחקירה פסולה של עיתונאים שנדרשים לחשוף את מקורות המידע שלהם?
תודה. אדוני היושב-ראש, רבותי השרים, רבותי חברי הכנסת - - -
אדוני היושב-ראש, גברתי השרה, רבותי השרים, חברי חברי הכנסת, בינואר 2002, ברחוב שאול המלך בתל-אביב, נהג מוריס אמון, בן 55, את האוטובוס שלו. כשביקש לעצור בתחנה כדי לאסוף נוסעים, היתה שם מונית  נהוגה בידי שי בלזר, בן 33, מטר ו-93 ס"מ גובהו, 130 ק"ג משקלו. זה צפר וזה צפצף, זה צעק וזה קילל, וסוף מעשה שנהג המונית רדף אחר האוטובוס עד לתחנה הסופית, עלה על האוטובוס והכה את מוריס אמון. באותו יום מת מוריס אמון. בית-המשפט הרשיע את נהג המונית בהריגה ודן אותו בספטמבר 2003 לשש שנות מאסר. יש להניח כי בספטמבר 2007 יהיה אדם חופשי. זוהר לילאי, שהורשע בעבר באונס קטינה ובעבירות סמים, הרג במאי 2003 את שלמה רדה בכניסה למועדון, כי שלמה ניסה למנוע את כניסתו לשם. הוא נידון לעשר שנות מאסר, ובעוד חמש שנים הוא יהיה חופשי ואנחנו בני הערובה בידיו. יואב שעשע היה מעורב בקטטה. לאחר שהוכה הלך הביתה וחזר עם אקדח. בתום הקטטה היה המכה מוטל מת. יואב שעשע הודה בהריגה ונגזרו עליו חמש שנות מאסר בפועל. ערעורו נדחה ב-1999. היום הוא אדם חופשי. אלכסנדר ליקומסקי, אזרח רוסי, עובד זר - שלושה ימים לפני שהיה אמור לעזוב את הארץ, באו אליו שניים שדרשו שיפנה את הדירה שבה התגורר, ואיימו עליו שידווחו לשלטונות ההגירה כי הוא שוהה בארץ ללא היתר. אלכסנדר שלף סכין ודקר את שניהם, אחד מת, אחד נפצע קשה. אלכסנדר נידון לשמונה שנות מאסר באשמת הריגה. חיי אדם במקרה הזה שווים חמש שנים וקצת. חברי הכנסת, יש עשרות מקרים כאלה. כולנו מבכים את הזילות הנוראה של חיי אדם בישראל, איך רוצחים בני-אדם בוויכוח על מקום חנייה, על הערה מקרית על שטר שנפל מכיסו של מאן דהוא בקניון. כיוון שלא מדובר במקרים הללו ברצח בכוונה תחילה, האשמה הופכת להריגה. כיוון שהעונש המקסימלי על הריגה הוא 20 שנות מאסר, השופטים מוצאים נסיבות מקילות ודנים את הנאשמים בדרך כלל, תמיד, לפחות מזה. תמיד יש נסיבות מקילות. מטפלת שהרגה את הקשיש הנתון לטיפולה ב-25 מכות מקל, גם אצלה מצאו נסיבות מקילות, כיוון שהיתה בצ'רנוביל בילדותה. חיי אדם שווים פחות ופחות לא רק ברחובות ובמועדונים אלא גם בבתי-המשפט, והשופטים הופכים את חיי האדם למשהו ששווה בממוצע שש שנות מאסר. זה הממוצע הסטטיסטי של גזרי-הדין על הריגת אדם בישראל. חברי הכנסת, כשההריגה ברחובות הופכת מכת מוות, צריך לקום ולעשות מעשה; לנסות לעצור את המגפה. הצעת החוק שלי מבקשת להפוך את עונש המקסימום לעונש קבוע, בלא שיקול דעת. 20 שנות מאסר יהוו גזר-דין אוטומטי למי שבית-המשפט ירשיע אותו בהריגה. גם אז, כידוע לכם, אם יתנהג יפה ישתחרר לאחר שני-שלישים מתקופה זו. מי שמודאג שמא מי שגרם בשגגה למותו של אדם בתאונת עבודה או בתאונת דרכים, יהיה בית-המשפט חייב לגזור עליו 20 שנות מאסר, אני מבקש להניח את דעתו. אדם כזה, אם בכלל יואשם בפלילים, יואשם בעבירה של גרימת מוות ברשלנות ולא בהריגה. לפיכך, התיקון שאני מבקש להביא בפניכם היום בא להחמיר בעונשו של מי שבית-משפט מצא אותו אשם בהריגה, כדי שלא לאפשר זילות של חיי אדם. אני יודע, חברי הכנסת, כי המערכת המשפטית אינה אוהבת עונשי מינימום. המערכת המשפטית רואה בכך פגיעה בשיקול דעתו של בית-המשפט. אבל, דומני כי במצב הדברים הנוכחי ובמצב הפסיקות היוצאות מתחת ידי המערכת הזאת, ראוי להחמיר ולהגביל את שיקול הדעת הזה, לא רק במקרי רצח שבהם נקבע מאסר עולם אוטומטי - - -
זה מגביל את שיקול הדעת, ואז – בית-המשפט חושב שאם יש ספק, הוא יכול להרשיע אותו בגרימת מוות ברשלנות. כלומר, שיקול הדעת יכול להתבטא על-ידי סעיף האישום.
ולכן, ההצעה האחרונה שאני מבקש להודיע עליה היא, שאם ההצעה הזאת תתקבל, ראוי אולי להכריז עליה כעל הוראת שעה לחמש שנים, כל עוד המגפה משתוללת ברחובותינו.
כדי שיהיה באמת מצב שבו חיי אדם לא יהיו שווים אך ורק כמה שנות מאסר בבית-הסוהר. תודה רבה.
אדוני היושב-ראש, חברי הכנסת, בתקנות למניעת מפגעים משנת 1992 קבעה השרה לאיכות הסביבה, שאסור לחבוט שטיחים במדינת ישראל בין 14:00 ל-16:00 ואחרי 19:00, אבל מותר לצעירים ללכת לדיסקוטק עם עוצמת רעש של פצצה גרעינית.
בגלל האבק. כקצין רפואה ראשי ראיתי שבשנים האחרונות אנחנו עדים לכך שצעירים מגיעים לצבא כבר עם נזקי שמיעה הולכים ומוחמרים; לא רק מירי או מרעשים בצבא, אלא מהזמן  קודם לכן. לכן, החוק חשוב וראוי לחוקק אותו היום.
תודה. אדוני היושב-ראש, חברי הכנסת, בדרכי אל הדוכן יעץ לי חבר הכנסת פריצקי לומר, שכיושב-ראש ועדת האתיקה היום, מחליפה של חברת הכנסת אביטל, נכון שחלק מהדברים האלה הם עבירות אתיות אבל אסור שיהיו עבירות פליליות. אנחנו נאבקים בהכחשת השואה, אנחנו נאבקים בזילות השואה, אבל אם ניקח את החוק הזה שמציעה חברת הכנסת אביטל ככתבו וכלשונו, אסור יהיה להקרין בארץ את הפרק של "סיינפלד" שמדבר על ה"סופּ-נאצי", כי הוא השתמש במלה נאצי שלא למטרות תיעוד או חינוך. אנחנו נגיע לאבסורדים מוחלטים. נגיד שטלאי צהוב אסור, טלאי כתום מותר, ירוק מותר, באיזה גודל, מה מזכיר לאנשים בעולם האסוציאציות שלהם את השואה. זה אין-סופי. רכבת זה השואה. פסים זה השואה. ארובות זה השואה. כל דבר שהיה קשור באירופה בתקופה מסוימת יהיה בחוק הזה, וזאת סתימת פיות ופגיעה חמורה ביותר בחופש הביטוי, ונימצא מקלקלים יותר מאשר מתקנים, משום שאנשים ימצאו רק דרכים לעקוף את החוק. לעולם לא נגיע לרשימה סופית של סמלים אסורים וסמלים מותרים, תמיד אפשר יהיה לעקוף את העניין, ואז נגיע באמת לזילות ולהתבזות. תראו איך הצלחנו להוריד את השימוש - - -
ואבא אבן שדיבר על גבולות אושוויץ - גם הוא היה צריך לשבת שבע שנים בבית-סוהר על האמירה הזאת? הוא התייחס לגבולות 1967 כאל גבולות אושוויץ. אסור, אנחנו חונקים את השפה, אנחנו מוחקים עולם שלם של אסוציאציות מהשפה העברית, כי אנחנו מפחדים שאנשים יעשו זילות או הכחשת השואה. זאת פגיעה ישירה בחופש הביטוי. אנחנו מוחקים פרקים מהמילון העברי לצרכים פוליטיים ולא לצורכי הנצחתה של ההשמדה. תודה רבה.
אתה קראת "הכינו את התותחים"; לפני שהיתה איזו קריאה - - - אתה אמרת "הכינו את התותחים".
"שלום עכשיו" אמרה: אנחנו מוכנים לקרב.
אדוני היושב-ראש, אדוני השר, חברי חברי הכנסת, אפתח ואומר שארץ-ישראל שייכת לעם היהודי, ורק על-ידי התיישבות בכל חלקיה הוא מממש את זכותו על הארץ. אבל בעניין דוח-ששון אנחנו עדים לפארסה אמיתית. עורכת-הדין טליה ששון נשכרה על-ידי ראש הממשלה כדי לחבר דוח על מעלליו. ניתן להניח במידה רבה של ביטחון, כי כללי המשחק היו ברורים מראש לעורכת-הדין ששון, לפני שהיא ניגשה למלאכת החיבור המונומנטלי הזה. הכלל הקובע היה: שמו של ראש הממשלה לא יוזכר. משל למה הדבר דומה? כאילו נשיא ארצות-הברית לשעבר, ביל קלינטון, ממנה את אמא תרזה לחקור הטרדות מיניות נגד מוניקה לוינסקי, ובלבד ששמו ותוארו של נשיא ארצות-הברית לא יהיו בדוח. ומה היו מסקנות הדוח הפיקטיבי הזה? ששומרי הראש של הנשיא ידעו ושתקו, ולפיכך יש לפטרם. כל מי שקרא בדוח מבין שמדינת ישראל, כהרגלה לחמוק מהחלטות עקרוניות על-ידי סלילת כבישים עוקפים, סללה ערוצים עוקפים כדי להקים מאות יישובים ושכונות בשטחי יש"ע. בסוף תהליך ההקמה תמיד ניתן אישור בדיעבד. אבל בשלב מסוים, בגלל התחייבות לאמריקנים, הפסיק שר הביטחון לחתום על האישורים הנחוצים, אף שכל שאר שלבי התהליך התקיימו כבעבר, על-פי הנחיות ראש הממשלה לתפוס את כל הגבעות, ובעזרת תקציבים והרשאות של כל הדרגים האחרים. והיום ראש הממשלה, הצבוע מכל מה שידעה המדינה הזאת, מוציא את היישובים שבנה אל מחוץ לחוק. הוא, ששלח אנשים לגבעות בקריאה בריש גלי, הוא קורא להם היום "עבריינים". אין לו בושה? שום בושה? צל צלה של קבלת אחריות? עקבות של יושרה? אפילו בעולם התחתון נוהגים ראשי הכנופיות להגן על החיילים שלהם, ומי שפוגע בחיילים שלהם – דמו בראשו. ואילו ראש הממשלה הזה שלח את המתיישבים אל הגבעות, סגר מאחוריהם גדר והוציא אותם – להלכה ולמעשה – אל מחוץ לחוק. חברי הכנסת, גם אלה שעקירת המתיישבים וגירושם הם פסגת חלומותיהם צריכים לפקוח עיניים ולראות מי נושא היום את דגלם. מחר בבוקר, כשיתעוררו בדיקטטורה מושחתת עד היסוד, שלא יגלגלו עיניים. התירוץ שבסך הכול התכוונו לעזור לראש הממשלה לחזור לגבולות 1967 לא יעמוד להם. כל מי שמוחא כפיים לדוח-ששון ולאריאל שרון, שהזמין את הפארסה הזאת, יזכור את מי הוא ממליך – שליט מושחת ברמה האישית, מנהיג מושחת ציבורית, מלך שאינו מקבל עליו אחריות ממלכתית – וידע שפרצופו יהיה כפרצופו של שרון. תודה רבה.
תודה. אדוני היושב-ראש, חברי חברי הכנסת, לפני שבועות מספר היה כאן שר הביטחון כדי להסביר למליאה מדוע הוא הדיח את הרמטכ"ל. הוא קרא הודעה שעיקרה היה שהולכת להיות התנתקות ולכן צריך לעבוד עם כוחות רעננים, חדשים, שהם שלמים עם התופעה הזאת. למחרת הוא היה בוועדת החוץ והביטחון וסיפר לנו את אותו דבר. תשובות לא קיבלנו ממנו. היום היה הרמטכ"ל בוועדת החוץ והביטחון כדי לדבר על אותו נושא. זה הליך חריג שמבקשים מרמטכ"ל לבוא ולהגיד מה הוא חושב בעצם על מה שעשה הדרג הממונה עליו. הליך חריג, אבל  לא חריג כמו הדחת רמטכ"ל. הסיכום היה שראש הממשלה אמר לרמטכ"ל, אחרי שבועיים - הוא לא העז להסתכל לו בעיניים קודם – אחרי שבועיים הוא אמר לו: שר הביטחון לא מסוגל לעבוד אתך, זה מה שהוא אומר לי. בא הרמטכ"ל לשר הביטחון למחרת, ואומר לו שר הביטחון: תגיד לי, זה מה שראש הממשלה אמר לך? עכשיו תגידו לי: למי מאלה אנחנו צריכים להאמין? אני מאמין לרמטכ"ל.
אדוני היושב-ראש, אדוני סגן השר, חברי חברי הכנסת, ראויים היישובים הסובבים את רצועת-עזה לתמיכה ולסיוע מיוחדים. מאות טילי "קסאם" פגעו בהם; רצח ילדים, מבוגרים, הרס רכוש, מתח, חבלה נפשית – כולם ראויים לטיפול מיוחד של מדינת ישראל. אבל בתוך השנאה למתנחלים, בתוך תאוות העקירה והגירוש שמטלטלות את מדינת ישראל, שכחה כביכול הממשלה את אלה שנפגעו הרבה יותר, את אלה שסופרים באלפים את פצצות המרגמה והרקטות שפגעו בהם, את יישובי חבל-קטיף וצפון הרצועה. איך עולה על הדעת, שאם צריך לשלוח סיוע נפשי לשדרות, אין צורך בסיוע כזה לתושבי נווה-דקלים? אולי האפליה הנוראה הזאת בין דם לדם אינה אלא עוד דרך מרושעת של הממשלה לזרז את גירושם מבתיהם? חלק מכם, חברי הכנסת, אולי סבורים כי אין צורך כלל בדיון הזה, משום שהשלום פרץ, ואם לא שלום, לפחות הפסקת אש, ואם לא הפסקת אש, אז לפחות "הודנה", ואם לא "הודנה", אז יש לנו איזה "תהדיה" עד סוף השנה, או לפי גרסת ראש ה"חמאס" בדמשק, רק עד תחילת מאי. בכל אופן, כבר אין צורך בכל העיסוק הזה, כי מצבם של היישובים הסובבים את רצועת-עזה שפיר ואיננו מסוכן עוד. אז להניח את דעתם של כל המודאגים - ההפוגה הזאת מנוצלת להתחמשות מזורזת של ארגוני הטרור, למנוחה, להתארגנות  מחודשת. אני חושש שכאשר תצא תוכנית ההתנתקות לפועל, יוחמר מאוד מצבם של היישובים. נדמה לי שחברת הכנסת תמיר, שיזמה את הדיון הזה, יודעת שגם אם חס וחלילה תצא תוכנית ההתנתקות לפועל, לא ישתפר מצבם של היישובים הסובבים את עזה, אלא הם ייהפכו לגיא הריגה ממש. תודה רבה.
אדוני היושב-ראש, הצעת הסיכום מטעם סיעת האיחוד הלאומי: כל שיסוכם לגבי יישובי סובב-עזה יחול גם על יישובי חבל-עזה.
הצעה לסיכום הדיון של סיעות האיחוד הלאומי וש"ס: דוח-ששון מגלה מה שהיה ידוע מזמן, שהיישובים ביהודה, שומרון ועזה הוקמו בהנחיית ראש הממשלה, בתמיכת הממשלה ובתקציביה. לפיכך יש לאשר בדיעבד את הקמת היישובים שהוקמו על קרקעות מדינה ולהנחות את ועדת השרים למצוא דרכים לפיצוי בעלי קרקע פרטית שעליה הוקמו יישובים, במגמה לחזק את ההתיישבות היהודית בכל ארץ-ישראל.
גברתי היושבת-ראש, אני הגעתי לכנסת אחרי ששנים הרבה עסקתי בטיפול בכוויות. מדי שנה, בחג הפורים, היו מגיעים קורבנות של הצעצועים המסוכנים האלה, ומי שלא ראה ושמע ייסורים של ילד שנאבק על חייו בגלל כוויות איומות, לא ידע ייסורי תופת מעודו. ולכן, נדמה לי שזה דחוף, דיני נפשות ממש, לעסוק בכך בוועדה ולסיים את הכנת ההנחיות הנוגעות לאכיפה ולחקיקה, אם יש בהן צורך נוסף, גם לגבי תחפושות מסוכנות, מוקדם ככל האפשר. אני מציע להעביר את הנושא לוועדה.
ועדה. הצבעה מס' 47 בעד ההצעה להעביר את הנושא לוועדה - 5 נגד - אין נמנעים - אין ההצעה להעביר את הנושא לוועדת הכספים נתקבלה.
גברתי היושבת-ראש, אדוני סגן השר - שהיה פה לפני - - -
חברי, אלוף פיקוד המרכז ואלוף פיקוד הדרום הוציאו צווים האוסרים על יהודים לעבור להתגורר בשטחי רצועת-עזה וצפון השומרון, השטחים שמיועדים לפינוי. מאז הצווים שהוציא הצאר - היה זה כמדומני אלכסנדר הראשון, שהגביל ישיבת יהודים לתחום המושב ואסר את רישום מגוריהם באזורים אחרים - אינני זוכר צו כזה, ואני תמה על אלופי צה"ל, שגם כאשר הם יודעים שהם יצטרכו לפנות, אולי בכוח הזרוע, כל מי שיושב בשטח, אין ידם רועדת כשהם חותמים על צו שבו כתוב שיש בארץ-ישראל מקומות שליהודים אסור לגור בהם. חברי חברי הכנסת, במושב גדיד שבגוש-קטיף מתגוררת זה 16 שנה משפחת לב-רן. למשפחה שישה ילדים נשואים שמתגוררים עם משפחותיהם בגוש-קטיף. רון לב-רן היה בן 14 כשהגיע לגוש. לאחר נישואיו עבר לאחד מיישובי השומרון והתגורר שם במשך שישה חודשים, ולפני תשעה חודשים הם עזבו את השומרון, והחל מחודש פברואר השנה הם רשומים במזכירות היישוב כתושבים בגדיד. יש להם חשבון בנק פעיל בגוש, הם רשומים בקופת-חולים בגוש, מקבלים שם טיפול, הם שוכרים דירה במושב, אבל צו האלוף תפס אותם לפני שהספיקו להעתיק את כתובתם במשרד הפנים. שר הביטחון כבר הצהיר על כוונתו לסגור את שטחי רצועת-עזה וצפון השומרון לפני חג הפסח. לא רק שגזר עליהם גירוש, הגליה ועקירה, הוא גם מבקש למנוע ממשפחת לב-רן להסב בחג החירות האחרון שאולי יהיה להם במושב גדיד, עם כל בני משפחתם, משום שאם יעז אחד מבני המשפחה לצאת מגוש-קטיף - הוא לא יוכל לחזור לשם ולהסב עם הוריו בחג. וכן 8,000 התושבים, הרשומים כתושבים במרשם האוכלוסין של מדינת ישראל וכתובתם היא באזורים הללו, לא יוכלו להביא את בני משפחותיהם לחגוג עמם על-פי צו האלוף הזה, כי אי-אפשר לשנות כתובת והם לא יוכלו לחגוג עם בני משפחותיהם. חברי הכנסת, החוק שחוקקתם הוא מהאכזריים ביותר שידעה מדינת ישראל. יש בכלל ספק אם הוא יכול לעמוד במבחן של משפט בין-לאומי, אבל לא זאת השאלה. אבל גם כשמחוקקים חוק אכזרי כזה צריך להיות גבול לדרקוניות, גבול אנושי למה שעושים לאלה שנכלאו באותו שטח. שלא לאפשר להם אפילו לחגוג את חג הפסח עם בני משפחותיהם? תודה רבה.
דיברנו על זה בוועדת הכנסת. נדמה לי שצריך לפחות 24 שעות התרעה, כדי שחבר הכנסת ידע שהוא מקבל תשובה באותו יום. היום אין המנגנון הזה.
גברתי היושבת-ראש, אדוני סגן השר, חברי חברי הכנסת, רחבעם זאבי, גנדי, השם ייקום דמו, נולד בירושלים ביום ח' בתמוז תרפ"ו, 20 ביוני 1926, ונרצח במלון "הייאט" בירושלים על-ידי מחבלים ערבים, בהיותו שר בממשלת ישראל, ביום 17 באוקטובר בשנת 2001 למניינם. גנדי היה אלוף בצה"ל, חבר הכנסת ושר בממשלת ישראל. בהצעת החוק הזאת שמונחת היום לפניכם לקריאה ראשונה, מוצע להקים מרכז להנצחתו של גנדי, כדי לשמר את זכרו. מטרת המרכז, שיכלול אתר הנצחה, מכון, ספרייה וארכיון, היא להנציח את פועלו ומורשתו של גנדי, השם ייקום דמו, בתחומי ההיסטוריה, הגיאוגרפיה והארכיאולוגיה של ארץ-ישראל, תחומים שבהם ראה חשיבות רבה ופעל לקידומם לא רק כאוהב וכחובב גדול, אלא גם כידען ומעמיק, בעל ספרייה בתולדות ארץ-ישראל מהמקיפות הקיימות בארץ. דמותו של גנדי כלוחם ואוהב גדול של ארץ-ישראל, איש ספרא וסייפא, ראויה להנצחה גם כסמל של המאבק בטרור הרודף את ההתיישבות היהודית בארץ-ישראל כבר מאה שנה. כשיעלה החוק להצבעה אני אקרא לחברי הכנסת לתמוך בו. תודה רבה.
אדוני היושב-ראש, אדוני השר, חברי חברי הכנסת, כבר ראינו רפובליקות ודמוקרטיות שבשעת מלחמה היו ממנות עליהן דיקטטור כדי שלא להצר את צעדי ההנהגה נוכח פני האויב, אבל נדמה לי שמדינת ישראל היא כנראה הראשונה בהיסטוריה שמאפשרת לדיקטטורה מושחתת להשתלט עליה מכיוון שהיא צועדת, לפחות לפי הדיקטטור, חצרו ותומכיו - - -
זה בכל ספר היסטוריה וראוי לך לקרוא. ראית פעם אחת שמדינה ממנה עליה דיקטטור כי היא הולכת לשלום? הלוא הדיקטטור מאמץ את האידיאולוגיה של "שלום עכשיו" ולצורך זה הוא הופך את המדינה לדיקטטורה.
מעולם לא היתה בהיסטוריה מדינה שלצורך שלום הפכה את עצמה לדיקטטורה. תמצא לי מקבילה אחת בהיסטוריה ותקבל גזר פרס.
למה צריך בשביל שלום להפוך לדיקטטורה? אולי כדי להשליט את שלום הנכנעים ביד ברזל? מה לא עשו בשביל מהלך הכניעה הגדול הזה, שלא היה לו תקדים, כניעה לטרור, בריחה וגירוש יהודים מאדמתם תחת לחץ טרור? ראש השב"כ אמר שעזה עשויה להפוך לבסיס טרור ענק –  החליפו אותו. הרמטכ"ל אמר שנסיגה חד-צדדית היא רוח גבית לטרור – נדיח אותו. הציבור לא מבין בדיוק את ההדחה? נזרה חול בעיני הציבור, נפיץ שמועות, הרבה שמועות. שהרמטכ"ל סחט את שר הביטחון בעניין מינוי קצינים בכירים ולא הסכים לאשר דרישה של ראש הממשלה למנות את המזכירים הצבאיים שלו. אלה קצינים מצוינים וראויים בזכות עצמם, אבל, מה לעשות? יש להם גם תמיכה של ראש הממשלה. שר הביטחון לוחץ את הרמטכ"ל למנות אותם, והרמטכ"ל, לפי תומו, אומר שאם הוא ידע שאם הוא רמטכ"ל לארבע שנים הוא ימנה ואם לא, מחליפו ימנה, אבל זה כשלעצמו עילה להפיץ עליו שמועות שהוא הקפיא את המינויים בצבא. הפיצו שמועות שהרמטכ"ל לא הצליח למנוע מקרים של כשל מוסרי, פגיעה שלא לצורך בערבים. הפיצו עליו שמועות, רחמנא ליצלן, שמבחינה מקצועית הוא לא שלם עם ההתנתקות והוא עלול, אולי, ברגע קריטי להתנגד למהלך כזה או אחר. למשל, ראש הממשלה ושר הביטחון חששו  ש-12 שבועות שעליהם היו אמורים להתפרס הגירוש והעקירה הם ארוכים מדי ועם ישראל עלול להתעורר פתאום לזוועה ולדרוש להפסיק את התהליך הזה. לכן הם דרשו מהרמטכ"ל לקצר את התהליך לשמונה שבועות ואחר כך לארבעה שבועות. יש פיזיקה פשוטה בדברים האלה. אם יש כוחות נתונים, אפשר לאט לאט, יישוב יישוב, לעבור מבית לבית, אם יש ילד שמתחבא מתחת למיטה להוציא אותו, אם יש זקנה שמסתתרת בעליית הגג לשלוח שוטרות ולהוריד אותה מתון מתון במדרגות, אבל כשאותם כוחות אמורים לעשות את הפינוי הזה בארבעה שבועות, אי-אפשר לעבוד לאט. מוכרחים לעלות כמו בולדוזרים, מוכרחים לרמוס, מוכרחים להחריב, ובסופו של דבר הדבר עלול להביא לידי שפיכות דמים. יכול להיות שחששו שהרמטכ"ל הזה לא יהיה מוכן להוליך את צה"ל לשפיכות דמים, ולכן לא היה אכפת לשר הביטחון לפגוע ברמטכ"ל, להדיח אותו, לפגוע בצה"ל עצמו על-ידי ההדחה הזאת. נדמה לי שבשלב הזה של דיקטטורה הגענו לשפל ולתחתית המדרגה כשפוגעים גם בצה"ל כדי ליישם את תוכנית העקירה והגירוש. תודה רבה.
אין רשימה על המסכים שלנו.
אדוני היושב-ראש, אדוני השר, חברי חברי הכנסת, כמעט התקהלות בלתי חוקית - יש כאן כל כך הרבה אנשים עכשיו. קודם היה יותר שקט. התקהלות בלתי חוקית על-פי חוק פינוי-פיצוי זה שלושה אנשים. אנחנו מזמן עברנו את זה. חברי, שלא בבדיחות הדעת, ראוי לומר שמדינת ישראל דוהרת לכאורה בעיניים פקוחות אל תוך פתח מנהרה קשה לקראת אחת השעות הנוראות ביותר בתולדותיה. במודע, בהכרה צלולה, מתוך כוונת זדון, כשהוא מוסיף עוד ועוד דלק למדורת השנאה, לקטר ההתנגשות שלו, מוביל ראש ממשלת ישראל - האיש שפעם השמאל בישראל קרא לו "שרון רוצח" - חס וחלילה, לשפיכות דמים. הוא מבקש בחוק התקציב המונח לפנינו היום 2 מיליארדים ו-200 מיליון שקלים, דלק למה שהוא קורא ההתנתקות. עוד מלה של בריחה מהאמת. כביש עוקף מציאות. לא נסיגה, לא עקירה, לא גירוש, מין התנתקות סטרילית. יש בתקציב הזה, חברי הכנסת, מאה רעות חולות, אלף תועבות, רבבות ילדים רעבים, חולי נפש שהוצאו ממיטותיהם לטובת איזושהי רפורמה בשירותי בריאות הנפש אבל בינתיים הם מסתובבים ברחובות, רבבות סטודנטים וחוקרים שהתקציב הזה גדע את אפשרות הלימודים שלהם, חולי סרטן, סרטן המעי הגס, העומדים מעבר לכביש מול הכנסת בלא תרופה, קשישים שנדרשים לבחור בין מזון לתרופות. כל אלה, כל הציבור הגדול הזה, כתוב בספר התקציב. אבל מפלגת העבודה - כן, השר רמון, אנחנו זוכרים את הנאום הנרגש שלך על התקציב מהצד השני של המטבע, כשהיית באופוזיציה. זה רק מלמד שאסור להאמין לאף מלה שלך. אם היית עד כדי כך נחרץ נגד התקציב הזה, הכיצד תתמוך בו ביום רביעי בהתלהבות גדולה?
כבוד השר מוזמן לעיין בתולדות דברי הצבעות מדינת ישראל ולראות אם פעם אחת תמכתי בתקציב. יבדוק נא.
יבדוק לפני שהוא מאשים. גם כשהייתי בקואליציה לא תמכתי בתקציב. תבדוק.
אמרת תקציב. תבדוק אם אני אי-פעם תמכתי בתקציב.
תבדוק אם תמכתי בתקציב. אמרת ספציפית שאני תמכתי בתקציב. אתה תתמוך בו מחרתיים.
אבל מפלגת העבודה תתמוך בתקציב כי הוא הדלק לעקירת היהודים, ומלחכי הפנכה מחצרו של שרון יצביעו בעדו, כי ככה  הוא רוצה. הם  לא רוצים שיפטרו אותם כמו את ליברמן ואלון, איתם, עוזי לנדאו ומיכי רצון. הם לא רוצים שידיחו אותם בחרפה ויירקו בפניהם כמו ברמטכ"ל יעלון. הם יצביעו בעד התקציב הזה, כי הם חרדים לכיסאם. גם אנשי שינוי יתמכו בתקציב הזה, שפוגע אנושות במעמד הביניים ובסטודנטים, במדע ובמחקר ובפיתוח, תקציב שמעניק 300 מיליון, רק כדי לתקן את מקצת הנזק שהם גרמו, כל אחד ואחד מהם, לציבור החרדי במדינת ישראל, אבל הם יצטרפו ויתמכו בתקציב הזה, כי מה זה לקנות את לפיד ב-700 מיליון שקל בשביל ראש הממשלה? זה שלו? אפשר לחשוב שזה הכסף שגלעד קיבל עבור איזה אי יווני.
הם ישבו ושתו ואנחנו נשב ונבכה.
למה כולם מוכנים לתמוך בתקציב? התנתקות. מלה קדושה. הכול כשר בשביל ההתנתקות. בשביל להעביר את העקירה והגירוש, חברי הכנסת, צריך את התקציב. לפני שהוא קנה את שינוי, הוא עוד לא היה בטוח שיקנה את לפיד, אף שכולם אמרו לו שזה לא ממש בעיה; לפני כן חתם ראש הממשלה הסכם, המונח היום על שולחננו, כי הוא חשב שליתר ביטחון הוא צריך קולות של כמה חברי כנסת ערבים, והוא חתם הסכם עם סיעת רע"ם ועם חבר הכנסת דהאמשה. כנגד 25 יישובים יהודיים שהתקציב הזה מאפשר לעקור, להרוס ולגרש את תושביהם, בונים בהסכם הזה של ראש הממשלה עם חבר הכנסת דהאמשה שבעה יישובים ערביים חדשים, ובהם את אבו-קרינאת, את קסר-א-סר, את אום-בטין ואת ביר-הדאג'. על כל כיתת לימוד שהורסים בגוש-קטיף בונים עשר במגזר הערבי.
אני לא יודע, אבל זה בחוזה שמונח היום על שולחננו. יכול להיות שאתה צודק ושוב מרמים אותנו. אבל העם הזה רוצה שירמו אותו, יהודים כערבים. 550 כיתות במגזר הערבי, בהסכם שנחתם היום, כנגד הכיתות שנהרסות בגוש-קטיף, משום שלמדינת ישראל של אריאל שרון, של פרס ושל דהאמשה יש סדר-יום לאומי חדש: להחריב יישובים של יהודיים ולבנות יישובים של ערבים. זה פרצופה של הציונות היום. חברי הכנסת, התקציב המונח בפנינו היום הוא ראי של המהפך שעוברת מדינת ישראל. עוד שלב מהפיכתה ממדינה יהודית ציונית דמוקרטית למדינת כל אזרחיה. התקציב הזה מעניק 2.2 מיליארדי שקלים לניתוק הקשר בין עם ישראל לארץ-ישראל. 2.2 מיליארדי שקלים היום, שחסרים לתוכנית הלוויינים, שצריך כל כך אגף המודיעין בצה"ל, שדרושים כדי לרכוש צוללות. אם יש כמה מכם שסבורים שאנחנו לא זקוקים לאמצעי לחימה מתקדמים כאלה, כי השלום מתדפק בפתח, למה יש בספר התקציב הזה מיליונים למגן גגות בנחל-עוז, בסעד, בשדרות? אם אנחנו כל כך בטוחים שהמהלך הזה של עקירה וגירוש יביא שלום, יביא שקט, יביא רגיעה, מפני מה מגינים בבטון מזוין את הגגות סביב עזה? מפני יוני השלום? התקציב הזה כולל גם את מינהל מקרקעי ישראל, חברי הכנסת. מדינת ישראל, שהוקמה כדי להיות מדינתו של העם היהודי, לכן למשל מאז שנות ה-50 קיבלה מיליארדים רבים מגרמניה כשילומים, כפיצויים על נכסי העם היהודי שאבדו בהשמדה; מדינת ישראל, באופן הכי טבעי והכי פשוט, דרשה וקיבלה את נכסי העם היהודי, אבל היא איננה יודעת לשמור על נכסי העם היהודי. כאשר מינהל מקרקעי ישראל אין לו אגורה אחת לקנות אדמות, לגאול אדמות, אבל היועץ המשפטי לממשלה הזאת הוא זה שקובע שלקרן קיימת אין אפשרות, קרן קיימת ששומרת על אדמות העם היהודי שנקנו פרוטה לפרוטה כשאספו את הכסף בכל קהילות היהודים בגולה, לקרן קיימת אסור לשמור אדמות רק לטובת התיישבות יהודים. היא חייבת, לדעתו של היועץ המשפטי למשלה הזאת, למכור אדמות גם לערבים. מדינת ישראל מועלת בנכסי העם היהודי, והתקציב הזה הוא עוד ביטוי אחד למעילה הזאת. אבל כשיש ראש ממשלה מושחת, למה מתפלאים שהמדינה כולה מועלת? התקציב הזה כולל 2.2 מיליארדי שקלים להתנתקות. אפילו כאן מרמה הממשלה את עם ישראל. זורה חול בעיניים. התקציב הענק הזה הוא רק שליש מההוצאה האמיתית למהלך המפלצתי הזה. הוצאות הצבא להעתקת מחנותיו, ההתבצרות מעבר לקו החדש, הפיצוי שהוא פיצוי חלקי ועלוב למי שקברו 30 שנות חיים ובני משפחה בתוך חולות גוש-קטיף, עצם הוצאות הגירוש, כל אלה עולים לכדי 7 מיליארדי שקלים. למה זה לא כתוב בספר התקציב? כי גם כאן משקרים לנו לכל אורך הדרך, ועם ישראל רוצה, עם ישראל בוודאי מוכן שישקרו לו. הוא רוצה שיגידו לו היום שהוא לא ה"פראייר" של הערבים, הוא לא רוצה שיגידו לו שהוא בורח מפני הטרור ומוציא את עצמות חללי הטרור מקברותיהם ומטלטל אותם למקומות אחרים. הוא רוצה שיגידו לו שהוא עושה את כל המהלך הנורא הזה משום שארצות-הברית הבטיחה לתמוך בגושי ההתיישבות. אבל השר רמון יודע היטב ששום דבר לא ייעצר בהתנתקות, במהלך הנוכחי, וזאת גם תקוותו. הוא יודע היטב שארצות-הברית לא הבטיחה לתמוך בגושי ההתיישבות. הוא יודע שהנציב העליון קרצר, שתדרך את צוערי משרד החוץ לפני שבוע, אמר אמת, שמעולם לא הבטיחה ארצות-הברית לתמוך בגושי ההתיישבות ולהפוך אותם להיות חלק ממדינת ישראל, כמחיר שארצות-הברית מוכנה לשלם בשביל תוכנית ההתנתקות הזאת. אבל עם ישראל מעדיף שישקרו לו, עם ישראל מעדיף לא לקרוא את האותיות הקטנות במכתב של בוש, שאומר שבאמת בהסכם עתידי יהיה צריך לקחת בחשבון את השינויים שחלו באזור, אבל הכול יהיה נתון למשא-ומתן. יושב-ראש הישיבה הזאת ודאי יוכל לתקן אותי אם אני טועה, כי הוא נכח בישיבה של המורדים עם ראש הממשלה, כאשר סגן השר המפוטר, מיכי רצון, הציע לראש הממשלה ואמר לו: אנחנו נתמוך בך אם תעביר חוק שמבצר את מעמדם של גושי ההתיישבות. אמר לו ראש הממשלה: לא, זה נתון למשא-ומתן. כלומר, גם ראש הממשלה יודע שמה שאמר קרצר בוודאי נכון. אבל ראש הממשלה יודע שהעם לא רוצה להיות "פראייר" ולכן הוא מעדיף להיות מרומה ולא לצאת בורח מפני הטרור, נכנע מפני הטרור, עוקר 8,000 אלפים יהודים סתם ככה. כי השנאה להתיישבות גדולה מכל מכנה משותף שמלכד את התומכים בהתנתקות הזאת. אבל גם ראש הממשלה צריך לדעת, שבאותו תדרוך שנתן הנציב העליון קרצר לצוערי משרד החוץ, היה יותר מאשר גילוי נאות לגבי כוונותיו האמיתיות של הנשיא בוש. היתה שם גם תחזית. השגריר קרצר ידע לומר, שאחרי ההתנתקות תיפול ממשלת שרון. כאשר שגריר אמריקני טורח לפרסם תחזית כזאת, יש בכך יותר הזמנת עבודה מאשר פרשנות פוליטית. אם ראש הממשלה לא מבין שהוא יאבד את תמיכת האמריקנים, והאמריקנים יתמכו במהלך שיבוא להפיל אותו ולהמליך תחתיו את אלה שימשיכו לשלב ב' וג' של ההתנתקות שלו, הוא באמת איבד משהו מחושיו הפוליטיים המחודדים. אולי הגיל. אבל, כאמור, גם בעלויות האמיתיות של חוק ההתנתקות משקרים לנו, חברי הכנסת. מופיע בתקציב 2.2 מיליארדי שקלים. העלות האמיתית תהיה קרובה יותר ל-7 מיליארדי שקלים. אבל למה משקרים? יש גם תירוץ. מתרצים לנו למה לא אומרים לנו את האמת - כמה זה עולה. מספרים לנו, שכיוון שעדיין לא יודעים בדיוק כמה פיצויים יקבלו המתיישבים, אי-אפשר להכניס לספר התקציב את הבערך הזה, ולכן כל מה שלא יודעים בדיוק לא כותבים בכלל. וההוצאה של עוד כמה מיליארדי שקלים פשוט איננה מופיעה בספר. לא רוצים כנראה שעם ישראל ידע לפני המהלך הנורא הזה כמה זה הולך לעלות לו בכסף, בדם, בדמים הרבה. חברי הכנסת, בשביל ההתנתקות הכול כנראה כשר. פגיעה בעניים, בחולים, בתלמידים, בחלשים. פגיעה בביטחון, במדע, במחקר, בפיתוח, פגיעה בנכסי העם היהודי. הכול כשר, כי בקצה הדרך יש מטרה טמאה אחת: עקירת ההתיישבות וגירוש היהודים. בשביל הגירוש הזה ניתן לוותר על עקרונות שמפלגת העבודה פעם האמינה בהם – שטחים תמורת שלום. כרגע נותנים שטחים בשביל כלום, אחר כך נראה הלאה. בשביל גירוש מותר לתמוך בתקציבים לחרדים. בשם הרס היישובים היהודיים כדאי לגלגל עיניים  ולתמוך בתקציב הפוך לתפיסת העולם, אמר לנו חבר הכנסת כבל; מה שאומר כמה יציבה באמת תפיסת העולם הזאת של מחזיקיה, כמה חשוב הסוציאליזם לאלה שמנפנפים בו, כמה חשובה ארץ-ישראל וחשובה ההתיישבות למלחכי פנכתו של אריאל שרון. כמה חשוב לשינוי לא לוותר על עקרונות בשביל כסף. הכול שטויות. מלים ריקות. הכול כדאי בשביל לגרש יהודים. רק עוד מלה אחת על כסף, חברי הכנסת. יש חוק ביטוח בריאות ממלכתי ויש בו סל שירותי בריאות. ממשלה שנוהגת מעשה מינהל תקין היתה קובעת חוק – מדי שנה יש לעדכן את הסל בתרופות חדשות ובטכנולוגיות מתקדמות בהיקף של 2% מתקציב הבריאות. אבל למה? למה צריך מינהל תקין אם אפשר להתנהג כמו קיסר טוב לב, רחום וחנון? המינימום שהיה חסר לסל הבריאות, וחבר הכנסת רמון מכיר את זה טוב ממני, היו 80 מיליון שקל. אמר שר האוצר: אתמוך בתוספת הזאת בלי לפרוץ את מסגרת התקציב. יהיה קיצוץ רוחבי בכל המשרדים. אבל חולי הסרטן והפסוריאזיס והטרשת הנפוצה והסוכרת עמדו מול הכנסת והשפילו את עצמם ונפנפו באיבריהם החולים, ואז יושב בכיסאו, באמת מדושן עונג, הגביר שרון. 80 הוא נתן להם, נתניהו? אני נותן לכם 150. תראו כמה אני טוב, תראו כמה מלא חמלה אני לחולים ולסובלים. חברי הכנסת, אם לא נשלח אותו בחזרה לחווה השנה, בשנה הבאה יחזור על עצמו מחזה הבושה הזה, ההתעללות הזאת בחולים, שמזחילים אותם, משפילים אותם, ואחר כך מעניקים להם. אבל לא אגזול עוד מזמנכם. יש לנו התנתקות על הראש. אולי לא כדאי לבלבל יותר מדי את המוח עם מינהל תקין ודמוקרטיה וחמלה. חברי הכנסת, צריך להפיל את הממשלה הזאת. כמה חבל שזה לא הולך להתרחש באמצעות שכל ישר, אלא דרך טראומה לאומית ושפיכות דמים נוראה. הלוואי שאתבדה. תודה רבה.
תודה, אדוני היושב-ראש, רק שאלה. כאשר סיעת האופוזיציה הגדולה ביותר תומכת בתקציב הממשלה ומקבלת ממנה 700 מיליון שקלים, איך נדע מהו קונטרברסלי?
תודה, אדוני. האם שוקלים במערכת הביטחון לשתף את אנשי "בצלם" גם באותן סדנאות שעתידות להכשיר את חיילי צה"ל להתמודד עם הקשיים הנפשיים בפינוי של הילדים בגוש-קטיף?
גברתי היושבת-ראש, גברתי ואדוני השר, חברי חברי הכנסת, החוק על פניו נראה ראוי, וראוי לתמוך בו, אבל נדמה לי שזה פתרון מסובך מאוד לבעיה פשוטה מאוד, משום שכנראה היקף הבעיה קטן, קטן מאוד. מדינת ישראל הולכת להתנגשויות חריפות מאוד, אולי למלחמת אזרחים. למען הסר ספק, נדמה לי שזו לא קריאה לאלימות, אלא תחזית. אם תהיה מלחמת אזרחים בארץ, מספר האזרחים הישראלים שירצו לחזור הנה יהיה קטן מאוד, נניח שישה או שבעה. שישה או שבעה אנשים - לא צריך לחוקק בשבילם תיקון בחוק ביטוח בריאות ממלכתי, אפשר למנות אותם לשרים או לסגני שרים, לפתור את הבעיה שלהם, ולמה צריך ללכת בתהליך כל כך מסובך של חקיקה וקריאות ותיקונים; פשוט ממנים אותם לשרים. הלוא אנחנו הוכחנו שכל קיתונות הבוז שהטלנו בזכרו של מי שכבר אינו יכול למחות בפנינו, של הקיסר קליגולה שמינה את סוסו לסנאטור - באמת בראייה היסטורית ראוי להתנצל בפניו. מה שמעולל לנו היום ראש ממשלת ישראל, בראייה היסטורית, באמת הופך את קליגולה לחסיד אומות העולם. לכן, נדמה לי שגם אם הצעת החוק הזאת ראויה, ואתמוך בה, אפשר היה לפתור את הבעיה בדרך פשוטה יותר - למנות את כל התושבים החוזרים לשרים או לסגני שרים, ובשעת מצוקה גם סגן שר לעניין הזה מספיק טוב, ולפתור את הבעיה. תודה רבה.
אדוני היושב-ראש, אדוני השר, חברי חברי הכנסת, הכנסת היא מקום רווי אדרנלין, סערת רגשות, לפעמים שמחה, לפעמים החלטות הרות גורל, לפעמים זעם. הרבה זעם יש לאחרונה בכנסת על כך שהדמוקרטיה הישראלית מושפלת ונרמסת. ראש הממשלה נוהג בשריו ובחברי הכנסת כבעגלים שבחוותו, מאביס אותם לצרכיו, מכה בהם כדי לאלף אותם בינה, מקריב רמטכ"ל כדי להפחיד את מי שראוי להפחידו, וכל הזמן בשיטת המקל והגזר, כמו לבהמות. אתמול קנה תקציב במאות מיליונים, ומייד באה עת תשלום למלחכי הפנכה. צדק חבר הכנסת בשארה, שהזכיר כי הוא עושה זאת בשיטת פבלוב. צריך מייד לתת פרס לכלב כדי שיזכור מי אדוניו וימשיך לומר אמן בכל פעם שהוא רואה אותו. פעם היינו אומרים: כולם עושים, אבל הוא - מהמקפצה. ייתכן, חברי הכנסת, שבימים האחרונים באמת יש סיבה טובה שלא להשתמש בחדרי השירותים בבניין הזה, לך תדע מה תשמע שם. אבל הדיקטטור בטוח שגם אם יעשה זאת מהמקפצה, לא תיפול שערה משערות ראשו ארצה. חברי הכנסת, הזעם מתחלף בתחושת גועל, בחילה אמיתית. קליגולה, קיסר רומי, היה חסיד אומות העולם ביחס למה שאנחנו רואים כאן היום. הוא רק מינה את סוסו לסנאטור, סוס ראוי מאוד, אומרים ההיסטוריונים. איך לא מציפה בחילה את יושבי השולחן הזה כולם, על הזילות הנוראה של התואר שר, סגן שר. איך הם לא קמים למחות על כך? כל מי שמלחך פנכה? כל מי שמלחך? מהי הגדרת שוחד, חברי הכנסת? קבלת טובת הנאה עבור הטיית משפט, החלטה, הצבעה? אם הכנסת תאשר היום את החרפה הזאת, על הממשלה הזאת כולה, על אלה שחטאו ועל אלה שלא חטאו, עליהם ייאמר הפסוק מהנביא: שרייך סוררים, חבר גנבים, כולו אוהב שוחד ורודף שלמונים, יתום לא ישפוטו וריב אלמנה לא יבוא.
אמרתי, גם על אלה שחטאו וגם על אלה שלא חטאו, כי לא מחו על החרפה הזאת של מינוי אנשים שהם אומרי אמן. חברי הכנסת, הלוואי שהיו ממנים סוסים - סוסים מסתפקים בשעורה.
אדוני היושב-ראש, חברי חברי הכנסת, אחדים מחברי הכנסת הביעו היום את דאגתם מפני המחאה שחסמה אתמול כבישים ברחבי הארץ. ואני מציע, שכל מי שמחאה כזאת אינה מקובלת עליו, יתמוך – להיפך, ייאבק על כך שתתאפשר מחאה לגיטימית בכל אתר ואתר. אינני יודע אם כולכם יודעים, אבל היום מי שיבוא בחולצה כתומה – כמו חברת הכנסת פינקלשטיין כאן - לרחבת הכותל המערבי, תיאסר עליו הכניסה לשם. על-פי הוראת המשטרה. לא רק שהוא לובש - - -
אני בטוח שתשובת הממשלה מחר תחכים אותנו בעניין הזה, אבל אני מדבר על הקו העקרוני. בכל מקום שניתן להתיר מחאה לגיטימית ולתמוך בה, גם חברי הכנסת התומכים בהתנתקות צריכים להיאבק על זכותו של מיעוט, או מי שנטען שהוא מיעוט, להביע את דעתו. אם ישתיקו אותם, יקבלו מחאה לא לגיטימית. תודה רבה.
אדוני השר, אין חולקים על כך שרחבת הכותל המערבי או רחבת הר-הבית הן מקומות רגישים. לכן, בוודאי ראוי שהשר לביטחון הפנים יהיה בקיא מאוד בפרטים של מה שמתרחש שם. לא מדובר בחולצה שנלבשה, אלא בחולצה שהיתה בכליה של אותה נערה. היא לא נדרשה לכסות אותה, אלא היא נשלחה להיפטר ממנה. אסור היה לה להיכנס כשהחולצה בכליה. אני אומר: מחר בבוקר ייעשה שימוש נרחב מאוד בדגלי כחול-לבן. האם תחליטו שגם כחול-לבן הוא צבע שאסור להשתמש בו? האם המשרד לביטחון פנים איננו מבין, שאם הוא חוסם דרכי ביטוי לגיטימיות הוא מזמין דרכי ביטוי בלתי לגיטימיות?
חולצות כתומות ביום הזיכרון.
הן לא היו לבושות. הן הורידו אותן - - -
מה שאמרתי הוא שהפכו חולצות כתומות לדבר בלתי חוקי.
אדוני היושב-ראש, גברתי השרה, חברי חברי הכנסת, בשנה האחרונה הגיעה כל שיחה בנושא ההתנתקות לשאלה, מה קרה לשרון, ומספר ההסברים היה כמספר המסבירים לפחות. ההסברים השונים נעו מתחומי הפסיכולוגיה לתחומי הפסיכופתולוגיה, לתחומי האופטלמולוגיה – היא רפואת העיניים – כלומר, דברים שרואים מכאן לא רואים משם, ועוד כל מיני תחומים רפואיים, ואף אחד לא נתן תשובה טובה. אבל, כשאנחנו באנו ואמרנו, עומק העקירה כעומק החקירה, כלומר ממניעים של תיקים פליליים שהיו תלויים מעל ראשו, מעל ראש בניו, קיבל ראש הממשלה את המלצות יועציו, שאמרו לו: פתרון כזה, ספין אדיר כזה, יוריד ממך גם את התקשורת וגם את השמאל, לא האמינו לנו. אמרו: לא יכול להיות שאדם כאריאל שרון – שהציל את המדינה לא פעם אחת ולא פעמיים – ירד עד כדי כך ויגיע לתוכנית כזאת בגלל שחיתות אישית. אז אולי מי שלא האמין לנו לפני שנה כשאמרנו את זה, אולי בעקבות מאמרם של דנקנר ומרגלית אתמול ב"מעריב", אולי פתאום נפקחו עיניו והוא מבין באיזו ביצה נוראה של שחיתות שלטונית אנחנו נתונים. ומי שלא האמין, גם כשקרא את המכתב – והוא נבחר ציבור – ראוי לו מאוד להאמין למה שכתוב במאמר הזה לאחר שקרא את מבול תגובות הקוראים. גם אני אינני זוכר – כגולש בערוצי החדשות באינטרנט – כל כך הרבה תגובות של זעם עממי אמיתי כתגובות הקוראים על המאמר הזה. ואם הממשלה הזאת מסוגלת להיות רגישה לרחשי הציבור – שייכנסו למאמר וייכנסו לעמודי התגובות שם, ויקראו מה חושב עליהם העם היום, משום ששלטונם מזדעזע והכיסא שלהם צריך לרעוד. העם הזה הולך להעיף אותם בגלל השחיתות הנוראה הזאת, שאין לה בכלל גבול. היא הגיעה גם לכך שעיתונאים שהם "מיינסטרים", שגם הם נרתמו להמלצתו של אמנון אברמוביץ' לנהוג בממשלה הזאת ובראשה כבאתרוג ולעטוף אותם בעטיפות של חסד ורחמים, ולעצום עיניים מול השחיתות – גם הם הבינו שהממשלה חצתה את הגבול. אולי עכשיו, אולי עכשיו יאמינו לנו כשאנחנו אומרים עומק העקירה כעומק החקירה, ויפסיקו לעצום עיניים לנוכח השחיתות האישית והשחיתות השלטונית של ראש הממשלה ושל חלקים גדולים בממשלתו. אנחנו מתנגדים להתנתקות, לעקירה, לגירוש הזה מכול וכול. אנחנו חושבים שזה פשע אנושי, אנחנו חושבים שזו טעות מדינית, אנחנו חוששים שזה יביא קרע כזה של העם, עד שעלולה להיגרם חס וחלילה מלחמת אחים. אבל גם אלה שסבורים שהתוכנית הזאת טובה, שלשיטתם צריך לעקור יישובים ולפרק את ההתיישבות, ולצאת מחבל-עזה ומצפון השומרון, גם הם לא יכולים להתעלם מהדרך שבה הממשלה מנהלת את ההתנתקות הזאת. וכאן – כאן ראויה לשבח חברת הכנסת אראלה גולן, שיזמה אתמול דיון בוועדת העבודה והרווחה כדי לשמוע את ההיבטים האנושיים, שרומסים אותם באמת בשלומיאליות וברשעות – צירוף נדיר של שני הדברים האלה. כאלה שאינם יודעים מה הם עושים, כאלה שאינם יודעים איזה עוול אישי ואיזה הרס משפחות ואנשים מעוללים לאנשים, וכאלה שיודעים ועושים זאת למרות הכול. מינהלת סל"ע – מינהלת ההתנתקות – מתנהלת ברשעות נוראה, בחובבנות נוראה, בעצימת עיניים ובמצגי שווא כאילו עושים הכול כדי לפתור את הבעיות שמתעוררות בתוך התהליך הנורא הזה. מישהו מחפש דוגמאות לרשעות? מקובל שצריך לפצות אנשים על מה שלוקחים מהם. האם חברי הכנסת יודעים, האם האזרחים במדינה הזאת יודעים, שבעלי עסקים שצריכים עכשיו לוותר על עסקיהם אינם זכאים אפילו לשמאות אובייקטיבית שתבוא ותקבע כמה שווה העסק שלהם? המינהלה קובעת כמה העסק שלך שווה, לוקחת לך אותו ומשלמת. אם אתה סבור שאתה שווה יותר, אתה יכול להיות סבור כך. אין שמאות אובייקטיבית אפילו - מה שלא יעלה על הדעת במעשה רשעות כזה. כל המומחים שעסקו בעבר בגירושים של אוכלוסיות, בהעתקתן, בהעברתן למקומות אחרים, אלה שלמדו את לקחי ימית, יודעים שכלה ונחרצה, אם אין דרך אחרת אלא לעשות זאת כך, אז צריך להעביר את הקהילה כגוש אחד, כדי למנוע טראומה, כי זו קבוצת חיזוק, קבוצת תמיכה, אנשים שקשרו את גורלם לפני שנים, שחיים יחד, יכולים, יותר טוב מכל פסיכיאטר בעולם, לעזור זה לזה, לתמוך באנשים, בילדים ובגברים, שעכשיו ניטל כוחם והם בוכים בפני ילדיהם. את זה שמענו אתמול בוועדת העבודה, הרווחה והבריאות. נערה בת 18 מספרת איך אביה, שאמור להיות הדמות החזקה, הדומיננטית, בבית, יושב ובוכה חסר אונים מול ילדיו. אז כולם יודעים שהדרך הטובה ביותר למנוע או לצמצם את הטראומה היא להעביר את היישובים האלה כגוש אחד, ופתאום נזכרו בזה. פתאום ראש הממשלה בא ועומד על דיונה ועושה מצג שווא מול המצלמות -  ליישר את השטח. מה? הוא לא יודע איך מקימים יישוב? הוא הקים מאות יישובים במדינה. הוא חושב שעל-ידי נפנוף ידיים מול מצלמות טלוויזיה מישהו יאמין לו שהוא באמת מתכוון להקים יישוב לתושבים האלה בפרק הזמן האמיתי?
בינתיים, הוא הורס יישובים בקצב שהוא בונה אותם.
מותר לך להגיד שמישהו רשע ופושע והורס, גם אם אתה לא ביצעת אף אחד מהפשעים האלה.
חבר הכנסת מגלי והבה, על הדברים שלך ייאמר: ברוב דברים לא יחדל פשע. גם אם תצעק 15 שנה - -
- - להרוס יישובים ולעקור יישובים ברשעות ולגרש את האנשים מהם בלי לתת להם פתרונות - זו רשעות, ואין לזה שום קשר לכמה זכויות - - -
גם מי שתרם לבתי-יתומים כל חייו ורצח יתום לאחר מכן, הוא עדיין רוצח. כל מה שעשה אדם בעבר אינו פוטר אותו מאחריות פלילית ומאחריות מוסרית למה שהוא עושה היום.
אתה רשאי לומר על אדם שעושה היום מעשה פשע שזכות מעשיו הקודמים לא עומדת לו. עכשיו נזכרים שצריך להקים להם יישובים? עכשיו עומדים מול המצלמות ומנפנפים בידיים? עכשיו אומרים: תעלו, תיישרו את השטח? לא יודעים שצריך קודם תכנון, חקיקה ואישורים? לא, הכול מצג שווא, הכול זריית חול בעיניים. מהחול שנשאר בניצנים - זורים אותו בעינינו, כדי שנאמין שבאמת מתכוונים לעזור לאנשים האלה. אם מישהו באמת היה מתכוון להעביר אותם כחטיבה אחת, כיישוב אחד, למקום מושבם, אז היה דוחה את התוכנית הזאת עד שיהיה להם יישוב ויוכלו לעבור לבתיהם. אבל אין שום כוונה לעשות זאת כמובן, כי יש איזה תאריך קדוש, שלא ברור מאיפה הוא נולד ומאיפה הוא נוצר, שאם לא יעמדו בו יתחולל שינוי קוסמי - השמש תתחיל להסתובב סביב כדור-הארץ ולא להיפך. יקרה משהו אם היישוב שנועד לעקירתם וליישובם מחדש של האנשים יהיה במקום ויהיה מוכן. באים ואומרים לנו: אבל התושבים לא משתפים פעולה, ולכן לא יהיה אפשר להקים את היישובים בזמן. אל תאמינו. לפני שבעה חודשים הועלה בוועדות רעיון ניצנים על-ידי נציגי המתיישבים - להעביר אותם ליישוב באזור אחד כחטיבה אחת. מה נעשה? אפס. שום דבר לא נעשה.
אני לא יודע מה העניין של יונתן בשיא בעניין הזה - האם יש ניגוד עניינים או לא - אנחנו ביקשנו לראות את הסכם ניגוד העניינים שהוא חתום עליו, כשהבאנו אותו לדון בְּוועדה, וסירבו להראות לנו את זה מטעמי צנעת הפרט. אז אינני יודע אם יש כאן עניין של ניגוד עניינים פרטי או לא, אבל לא זה הנושא באמת. נדמה לי שמינהלת סל"ע הזאת הוכחה כמינהלה שאיננה מביאה תועלת לא רק לא למתיישבים - היא הוקמה כביכול למענם - אלא גם לא לממשלה שהקימה אותה. ראש הממשלה בא אתמול מול המצלמות ועושה מצג שווא של כעס אמיתי על אנשי משרד הביטחון: איך זה שלפני חודש הוא אמר ליישר את השטח והשטח עוד לא ישר? הוא כועס עליהם למה זה עוד לא קרה.
אדוני היושב-ראש, אני מסיים. מי שקרא אתמול את המאמר של דן מרגלית ואמנון דנקנר צריך להגיע למסקנה שאסור לתת לשלטון מושחת להחליט בשבילנו, לנהל אותנו, ואפילו לא לבצע עבור הכנסת הזאת את התוכנית שהיא החליטה עליה. תודה.
אדוני היושב-ראש, אדוני סגן השר, חברי חברי הכנסת, אנחנו מתבוננים במה שקורה בצפון ואיננו יכולים אלא להיות תמהים – עד כמה מסוגלת ממשלה להוליך שולל את העם? ואולי מוטב לשאול: עד כמה העם מוכן שיוליכו אותו שולל? ואולי בעצם צריך לשאול: למה התקשורת מסכימה שאלה יוליכו ואלה יולכו, וכלבי השמירה של הדמוקרטיה שותקים? כשברחנו מלבנון והוכחנו הלכה למעשה את תיאוריית קורי העכביש של חסן נסראללה, אמרנו שבתור פרס ניחומים, עכשיו כשאין להם אויב בלבנון, יהפוך ה"חיזבאללה" לתנועה פוליטית, וזה טוב ליהודים, כי הם יתמתנו. הנה, עוד הוכחה שלא כל מה שאנחנו מבטיחים לגבי ה"חיזבאללה" מתקיים. אף שיצאנו, אף שהסורים יצאו, הם לא תנועה פוליטית. הם תנועת טרור והם ממשיכים להילחם, ואנחנו עוצמם עיניים ואומרים שה"קטיושה" שנפלה ביום העצמאות על שלומי זה גשם. כלומר, זה לא גשם, זאת רק לא "קטיושה" של ה"חיזבאללה". אז מה אנחנו באים בטענות? זאת "קטיושה" אחרת, זה לא הכתם שלנו. כשאנחנו בורחים מרצועת-עזה בגלל הטרור, הטרור ירדוף אחרינו לכל מקום בארץ. ואנחנו באים, כמו שאמרנו בלבנון, ואמרו שזה אינטרס שלנו לעזוב את לבנון, באים ומספרים לנו שזה אינטרס שלנו לעזוב את רצועת-עזה. לא מבינים שכשאנחנו בורחים ממקום למקום, התביעות שלהם לא נגמרות במה שאנחנו חושבים שהוא הקו סגול ואצלם הוא קו ירוק להתחיל בתנועה קדימה. אני זוכר שהבטיחו, שאם הם יירו מבית-ג'אלה, נמחק אותם, ואם הם יירו מלבנון לאחר הנסיגה, נמחק אותם. אבל אנחנו לא נעשה כלום, משום שאם נעשה עכשיו משהו נגד ה"חיזבאללה" - כראוי, כפי שבאמת צריך לעשות עם שמתכוון לשמור על יכולת ההרתעה שלו - אם נעשה עכשיו, זה עלול לקלקל להתנתקות. אם נעשה עכשיו משהו נגד השחיתות שהגיעה עד צוואר, עד האף, כבר אי-אפשר לנשום, זה עלול לקלקל את ההתנתקות. כולם שותקים, כי בשם ההתנתקות צריך להבליג. בשם ההתנתקות שותקים על שחיתות, שותקים על טרור, שותקים על הכול. ההתנתקות מקדשת הכול. על ההבלגה לפני 70 שנה אמר ז'בוטינסקי: "כי שקט הוא רפש". יורשיו היום, ואינני אומר תלמידיו משום שאינם הולכים בדרכו, מפקירים דם ונפש, כי בשם ההתנתקות אסור להגיב היום. זה עלול לעורר תגובה אזורית, זה עלול לקלקל את ההתנתקות. המשטר בישראל היום הוא מושחת גם במישור הביטחוני, הוא מפקיר את האינטרס הביטחוני של תושבי ישראל. והכול למען תוכנית אחת שצריכה לצאת אל הפועל בעוד שלושה חודשים. בשם זה הכול מותר. בשם זה שומרים על ראש הממשלה כמו על האתרוג. אבל האתרוג הזה כבר רקוב, צמר גפן לא יעזור לו. תודה רבה.
אדוני היושב-ראש, חברי חברי הכנסת, אני מברך על החוק הזה, כי הוא בא באמת לתקן מצב בלתי נסבל, שהולך להיות בלתי נסבל הרבה יותר. הפרות החוק על-ידי רשויות החוק, הפרות של זכויות עצירים, פגיעות בצנעת הפרט, מרובות, וכנראה ילכו ויתרבו בעתיד הקרוב. לפעמים מחשב יותר חשוב מהעציר עצמו. הראיה - - -
תלוי מיהו העציר. אני מגיע מבית-המעצר במגרש-הרוסים, ושם נפגשתי עם שני עצירים, שי מלכה ואריאל ונגרובר, שנעצרו לפני עשרה ימים ומחשביהם הוחרמו. במשך עשרת הימים האחרונים שוחחו אתם במשך 20 דקות, אבל עם המחשבים שלהם דיברו כנראה כל הזמן. אולי צריך לאפשר בחוק גם מקום שבו אפשר לעצור רק את המחשב, ואת האנשים ישאירו בחוץ, כי הרבה יותר קל לטפל במחשב, הוא לא רוצה להתפלל שלוש פעמים ביום, הוא לא צריך אוכל בכשרות מיוחדת, הוא לא דורש לטייל בחצר. נדמה לי שעולם המחשבים פותח בפני רשויות אכיפת החוק עולם שלם של אפשרויות. נוכל לצמצם באופן משמעותי מאוד את מצוקת הכליאה, שהולכת כנראה להפוך ולהיות חמורה יותר ויותר בשבועות ובחודשים הקרובים, ואפשר יהיה להסתפק במקרים רבים רק במעצר המחשב. אם להיות רציניים, נדמה לי שהעובדה שיש רשתות מחשבים ויש רשתות תקשורת מקשה מאוד מאוד במשטרים דמוקרטיים למנוע תקשורת, למנוע הפצת מידע, למנוע העברת נתונים, ומה שמשמש היום כמעצר מונע לא מונע שום דבר – העולם פתוח, התקשורת פתוחה, המידע גלוי, העברת ההנחיות והארגון פתוחים, גלויים לגמרי, וזה גם מסביר אולי חלק מהתסכול של רשויות אכיפת החוק, שעוצרות רק את המחשב ומנסות להוציא ממנו מידע. הכול קיים ברשת, הכול אפשר להוציא, אפשר לשחרר את העצורים הרבה יותר מוקדם. תודה רבה.
אדוני היושב-ראש, אדוני סגן השר, חברי חברי הכנסת, אולי היעדרותה של הממשלה ראוי היה שתשמש לנו פרפראזה על השיר הידוע: ממשלת ישראל אולי מרחמת על ילדי הגן, פחות מזה על ילדי בית-הספר - ראו  מה שמענו בשבוע האחרון, מה אומרים המורים, איך מפטרים מורים, מה עשו בכסף שנועד לחזק את החינוך - אבל  על הסטודנטים היא כנראה אינה מרחמת כלל. הפרת התחייבויות הממשלה לאמץ את מסקנות ועדת-וינוגרד היא קצה הקרחון של התייחסותה של הממשלה לחינוך הגבוה. החינוך הגבוה בישראל באמת לא מעניין את הממשלה. אם הוא היה מעניין את הממשלה, מישהו ממשרד החינוך היה מאיץ בשרת החינוך לבוא ולהיות כאן, לענות, להגיד מה תוכניותיה. באמת ההשכלה הגבוהה לא מעניינת את משרד החינוך, היא לא מעניינת כנראה את הממשלה בכלל. אבל אני מבקש להמשיך במה שהתחיל בו השר לשעבר אורלב, שדיבר על מחאת הסטודנטים ב"תא הכתום". שנים אמרנו שהסטודנטים בארץ לא מעורבים - לא מעורבים חברתית, לא מעורבים פוליטית, רק שכר הלימוד מצליח להוציא אותם מהספרים ומהמחברות שלהם או מהקפיטריה. והנה לפני שלושה שבועות, 1,500 סטודנטים ב"תא הכתום" של תל-אביב צעדו. האם מישהו מכם שמע על זה? לא. התקשורת לא התעניינה, כי לא שרפו צמיגים ולא חסמו כבישים,  מחאה שקטה. זה עשרה ימים שובתים 40 סטודנטים רעב באוהל שליד בית-המשפט העליון, מחאה שקטה לחלוטין. הם יודעים שאם הם יגלגלו צמיג אחד לכביש התקשורת תהיה עליהם, כולם יבקרו. אבל כשהם שקטים, כשהם שומרי חוק, איש לא מתעניין בהם. נדמה לי שאותם חברי כנסת שחרדים לדמוקרטיה הישראלית, שחרדים לשלטון החוק - הם מבקשים שיבואו אליהם, שיתווכחו אתם. דווקא אלה שתומכים בהינתקות, דווקא אלה שתומכים בממשלה, שיבואו ויתווכחו אתם, יענו על שאלותיהם. אפילו, ואת זה אני אומר כרופא, יבואו ינסו לשכנע אותם  לחדול משביתת הרעב שלהם. אבל באמת נדמה לי שהציבור בישראל מבין רק הפגנות כוחניות, חסימות כבישים, ומחאה שקטה של סטודנטים שבזמן הלימודים, על חשבון הלימודים, כל יום המרצים שלהם רושמים להם שהם חסרים ולימודיהם ייפגעו, אבל הם באים להביע אכפתיות ומעורבות  פוליטית וחברתית - הדבר הזה עובר בשתיקה. נדמה לי שראוי שהבית הזה יעודד סוג כזה של מאבק אם הוא איננו רוצה מאבקים אחרים. תודה רבה.
תודה, אדוני סגן השר. מה שאמרת שאילנה דיין איננה עובדת ב"גלי צה"ל" - אבל היא מגישה באופן קבוע תוכנית, גם אם איננה עובדת של "גלי צה"ל". נדמה לי שעברנו מהלך רב מהזמן שב"גלי צה"ל" היו אומרים: "כל מטוסינו חזרו בשלום לבסיסם", ועד שאנחנו שומעים ב"גלי צה"ל": "לטענת דובר צה"ל, מדובר בחמושים". האם לא מוגדר קו אדום שמעבר לו זאת כבר לא תחנה ממלכתית ותעמוד ברשות עצמה?
גברתי היושבת-ראש, אדוני סגן השר, חברי חברי הכנסת, התחושה היא שהוגדשה הסאה. מאמריו של דן מרגלית ב"מעריב" רק הציפו את מה שכולנו יודעים היטב: המדינה הולכת ושוקעת בבוץ של שחיתות. התחושה, תחושה פיזית ממש - -
- -  שבכל מקום שנוגעים - - -
תן יד לשחיתות. תן יד. תמשיך לתמוך בראש הממשלה.
תמשיך לתמוך בראש הממשלה. אתה עוזר לראש הממשלה להשחית את המדינה.
התחושה היא שבכל מקום שנוגעים - - -
אתה עוזר לראש הממשלה להשחית את המדינה, והמצביעים שלך יודעים שאתה עוזר לו.
המדינה הולכת ושוקעת בבוץ של שחיתות. התחושה, תחושה פיזית ממש, שכל מקום שנוגעים בו מעורר גועל.
היום בחרנו מבקר המדינה חדש. מבקר המדינה, אחד מכלבי השמירה החשובים של הדמוקרטיה, נובח מדי שנה, נובח, ושיירת השחיתות עוברת, אבל לא במחשך, לא בלילה, לאור היום. וכל שנה נוסף עוד קרון, עוד סגן שר, עוד מאה דירקטורים נוספים לשיירת השחיתות, ופה משתפים פעולה. שתי דרכים יש, חברי הכנסת, שתי דרכים יש לשחיתות למלוך: זורים פחד ומחלקים טובות הנאה. ומי שכבר קיבל טובת הנאה, מאותו רגע חי בפחד שמא גם קלונו ייחשף.
ראש הממשלה הוא המושחת ביותר מכל מה שידעה ישראל לדורותיה, וכולם בבית הזה יודעים זאת. דנקנר ומרגלית לא גילו שום דבר חדש, הכול היה ידוע ומפורסם וכתוב וידוע לכל עם ישראל. אבל כל יום אנחנו  נוגעים בזה, כל יום אנחנו נחשפים לזה, כל יום אנחנו רואים את זה, והכול מתנקז אליו ואל חצרו. משרד הדתות נסגר, ומאז ממנה בנו של ראש הממשלה חברי מועצות דתיות, בלי שום קשר לייצוג במועצות המקומיות, ודאי משום שאלה שמתמנים בקיאים בש"ס ובפוסקים ובתוספות. מישהו צריך לחקור את המינויים הללו. היתה החלטה שזיכיונות למחצבות במדינת ישראל יצאו רק על-פי מכרז. ההחלטה הזאת התמסמסה. האם יש קשר לכך שאורי שני, מנכ"ל "אבן וסיד", הוא בעל עניין מרכזי בתחום? ומי נהנה מכריית חול כשרה או עבריינית בדרום? לא ראוי לחקור לאיזו חצר זורמים הכספים? מדוע סבורות כל כך הרבה רשויות מקומיות שהסיכויים שלהן לקבל תקציבים מהמדינה ישתפרו מאוד אם תקציבי הפרסום שלהן יעברו דרך משרדו של ראובן אדלר? לא ראוי לחקור את הדבר הזה? לא ראינו כאן כולנו איך ממנים סגני שרים, מנסים למנות שרים, ותמורת מה ממנים אותם? אנחנו לועגים לסוריה, לועגים למצרים, ששם נשיא ממנה את בנו ליורש. אצלנו זה לא אותו הדבר כמעט? רק ששם זה נעשה בגלוי. לא ראוי לחקור מה באמת מידת השפעתם של שלומי עוז ואלפרון וכנופיות ג'ואריש למיניהן? ומי עומד בראש או מאחורי 36 חברות לייבוא כוח-אדם זר, שמקבלות זיכיון בלא מכרז כדי לייבא פועלים? אבל התקשורת, למעט חריגים בודדים, מתייחסת לראש הממשלה כאל אתרוג, אתרוג שאסור לנגוע בו, אסור לסרוט, אסור לשאול את השאלות הקשות הללו. ובבית הזה - שתיקה. הרבה שותפים יש לשחיתות הזאת, שתחילתה בראש הממשלה. לא רק בדוגמה האישית, לא רק באי היווני, לא רק בפרשת סיריל קרן. אין אחד בבית הזה שמאמין באמת שראש הממשלה לא ידע מאין בא הכסף. אף אחד לא מאמין בזה באמת. אבל בכל זאת הרבה שותפים לשחיתות - מי מִפּחד, מי מִשותפות לדבר שחיתות, מי כי בעיניו כל שרץ כשר כי ראש הממשלה עסוק בגירוש יהודים. אבל העיתונות בקושי עוסקת בכל אלה, והשותפים לדבר עבירה ודאי שלא רוצים לעסוק בהם. חברי הכנסת, עוד לא המציאו אמצעי חיטוי - כרופא אני אומר לכם - יעיל יותר מאור השמש, וזה מה שאני מבקש היום: ועדת חקירה פרלמנטרית שתחקור את הגילויים הללו וחמורים מהם. ומי שלא יתמוך בדרישה הזאת היום, סימן שבאמת לא כל כך רע לו עם השחיתות, סימן שלא באמת היא מפריעה לו. מי שיבוא לתקוף את השחיתות במלים גבוהות אבל היום לא ירים אצבע בעד הקמת ועדת חקירה, איבד, להבנתי, למוסריותי, את זכותו לבוא ולתקוף את השחיתות במדינה. ועדת חקירה פרלמנטרית - בלי פחד מאיומים, בלי רצון ליהנות מפירות השחיתות. יש להצביע בעד הקמת ועדת חקירה פרלמנטרית. זאת תהיה אולי תחילת ניקוי האורוות, ניקוי דרוש כל כך במדינת ישראל בעת הזאת. תודה רבה.
תודה בעיקר לאלה שלא התביישו להצביע בעד, וגם לאלה שהיו מספיק אמיצים לא להיות כאן כדי לא להצביע נגד. תודה רבה.
אדוני היושב-ראש, אדוני ראש הממשלה, אדוני השר, חברי חברי הכנסת, מערכת הביטחון שוב מבקשת להאריך את תקנות שעת-החירום בשנה נוספת. הפעם הנימוק הוא שהמערכת אומנם משתדלת מאוד להמיר את החוק ואת התקנות המנדטוריות, שבשמם נתלו הרוגי המלכות בארץ בימי המאבק לתקומת ישראל. הפעם המערכת באמת משתדלת להמיר אותם בחקיקה ישראלית ראויה, ולפיכך אנו מתבקשים להעניק למערכת שנה נוספת לצורכי עבודה. המערכת משתדלת מאוד, היא מתקדמת מאוד, אבל עוד לא הספיקה. אז בואו ניתן לה עוד שנה, אולי היא תספיק. מה היא שעת-חירום, חברי הכנסת? כולנו מבינים את המשמעות, גם באופן אינטואיטיבי, גם אם איננו יורדים לשורש המלה. החרם הוא איסור. שעת-חירום – שעה שבשל היותה מיוחדת מאוד, מסוכנת מאוד, מחייבת מעשים מיוחדים ודחופים שבהם יש צורך, למשל להחמיר מאוד באיסורים. ברשותכם, אקרא מהמקור הראשון שהשורש הזה מוזכר בו. בספר יהושע פרק ז' כתוב: "וימעלו בני ישראל מעל בחרם, ויקח עכן בן כרמי בן זבדי בן זרח למטה יהודה מן החרם, ויחר אף ה' בבני ישראל". מה אנו למדים מכך? אנו יכולים ללמוד שהחרם היה רציני, ולכן, אם פגע אדם מישראל בחרם, זלזל בו, לקח ממנו טובות הנאה, שם בכליו, מזכירים גם את אבא שלו ואת אבי-אביו, וכל העם לוקה בחטאם. ומי שבא להצדיק כל שרץ, כל פגיעה בזכויות האזרח, בכך שישראל נתונה בשעת-חירום, כל תקנה בענייני מחירי לחם מוצדקת בשעת-החירום כאילו המצור על ירושלים נמשך עד היום – שעת-החירום ותקנותיה שימשו 57 שנים תירוץ לעצלות פשוטה. כבר לפני 50 שנה יכלו להחליף את חוקי המנדט בחוק עברי ראוי. גם הפעם כנראה לא תהיה לנו ברירה אלא לתמוך בחוק הזה, כי אנחנו באמת בסכנה קיומית. אבל כמו בהרבה דברים, הממשלה בעניין הזה בודקת מהו סף גועל הנפש שהציבור מוכן לעמוד בו. תודה רבה.
אדוני היושב-ראש, חברי חברי הכנסת, אני מבקש להודות למשטרת ישראל ולשירות בתי-הסוהר על כך שהם מחזיקים במעצר זה כשבועיים ילדות בנות 12, ובבידוד ילדות בנות 14. כל יום שחולף, עוד כיתה תצטרף לאלה שיחסמו כבישים בפעם הבאה. הן הופכות לגיבורות. כל יום שחולף שמחזיקים ילדות בנות 14 בבידוד, מייצרים גיבורות חדשות. אני תמה על שיקול הדעת של משטרת ישראל.
שישחררו אותן בכוח, באופן חד-צדדי.
הן מסרבות להזדהות, כי התנאים המגבילים המוטלים עליהם שם הם עד תום ההליכים.
מה שאני רוצה לומר הוא שאם אנחנו סבורים - - -
אם אנחנו סבורים שעבור זה שאדם לא יזדהה מגיע לו מאסר, אז נחוקק חוק וישבו מאסר עולם.
אדוני היושב-ראש, שלוש פעמים תודה. אדוני סגן השר, חברי חברי הכנסת, אנשי המילואים, אני מבקש לפתוח במשהו שכבר הרבה זמן לא קרה לי – לברך את הממשלה על החוק שהיא שמה היום על שולחן הכנסת. ראוי ונכון לתמוך בחוק הזה. אולי מאוחר, אבל ודאי לא מאוחר מדי. אני מבקש גם להצטרף לכל המברכים את מי שהציעו את הצעות החוק הפרטיות שתמכנו בהן לפני זמן קצר. גם אני הגשתי הצעות חוק פרטיות בנושא עידוד השירות במילואים. אינני יודע בדיוק למה הן לא נכנסו, אני מקווה שנצליח לשלב אותן במהלך הדיונים לקראת קריאה שנייה וקריאה שלישית. עיקרן בא לנסות לעודד מעסיקים שיש להם שיעור גבוה יחסית - יותר מ-20% למשל - של משרתים במילואים, בדרך של הקלות במס, כדי שעסקיהם לא ייפגעו כתוצאה משירות של אנשי מילואים רבים שנמצאים אצלם. בצד אחר, להיפך, להטיל סנקציות על מעסיקים שנמנעים באופן שיטתי מהעסקת אנשי מילואים ויש אצלם שיעור זניח או לא קיים בכלל של אנשי מילואים. אחד הדברים החשובים שסגן השר בוים מנה בפנינו כשהציג את הצעת החוק היה הגדרה של ייעודו של צבא המילואים, ייעוד שמדבר על  הגנת מדינת ישראל במלחמה ובמקרים מיוחדים, במצב מיוחד, על גיוס מילואים למשל למטרות הומניטריות, כמו סיוע בעת רעידות אדמה, כפי שפירט סגן השר. נדמה לי שראוי שהגדרות מפורטות מהסוג הזה יהיו גם לצבא הסדיר של מדינת ישראל. אנחנו נמצאים לקראת קרע לאומי קשה מאוד בקיץ, כתוצאה משימוש בצבא למטרות, שלפחות לגבי חלק מאתנו אינן עולות בקנה אחד עם מה שצריך להיות ייעודו של הצבא; כלומר, הפעלתו כנגד אזרחים, נושא שהוא שנוי במחלוקת קשה בכל חברה דמוקרטית. נדמה לי שאם מגדירים שצבא המילואים לא ייועד למטרות ביטחון שוטף, אלא רק לצורכי מלחמה, הרי גיוסו במאסות אדירות הקיץ למטרות ביטחון שוטף, כדי לפנות את הצבא הסדיר לפעולות ההתנתקות, איננו עולה בקנה אחד עם ייעודו של צבא המילואים, על-פי החוק הזה שאני אתמוך בו. תודה רבה.
אדוני סגן השר, קצין חינוך ראשי בצה"ל ערך לפני כחצי שנה סקר, והתברר ש-50% מהחיילים המתגייסים לא ביקרו בירושלים עד יום גיוסם. איך מתכוון משרד החינוך להתמודד עם התופעה הזאת?
מה, לא הבינו את זה אחרי אוסלו - - -
אדוני היושב-ראש, אדוני השר, חברי חברי הכנסת, ממשלת ישראל החליטה השבוע לשחרר עוד 400 מחבלים, ונשאלת השאלה: למה? מה קרה? האם התמלאו התנאים שהועמדו לשחרור המנה השנייה? פורקו ארגוני הטרור? הוחרם נשקם של המבוקשים כפי שנדרש? אנחנו יודעים ש-50% מאלה שמשוחררים מבתי-הכלא שלנו שבים לעסוק בטרור, וזה על-פי הסטטיסטיקה של השב"כ. ונשאלת השאלה, למה למרות הנתון הזה - - -
תלוי באיזו עסקה, היו עסקאות שהיו הרבה יותר מזה. נניח שרק 12% מאלה יהפכו לרוצחים, זה בסדר מבחינתך. בכל מקרה, השאלה היא: למה? 12%, אני קונה את המספר שלך, כלומר, מוכר אותו.
למה? מה הסיבה? יכולה להיות אחת משתיים - השבוע גם שמענו שהרשות הפלסטינית מגייסת 5,000 שוטרים חדשים כדי לשמור בזמן ההתנתקות, כדי שישמרו עלינו בזמן ההתנתקות; אני מבין שיש להם בעיות כוח-אדם ואתם עוזרים להם עכשיו. האפשרות השנייה, והיא הנראית יותר לעין, שרוצים לפנות מקום בבתי-הכלא שלנו, כדי שיהיה מקום לעוד הרבה ילדות בנות 12 ו-14, כמו שהממשלה מחזיקה למעלה משבועיים בכלא, בבידוד, מתוך גלגול עיניים צדקני מאוד, שמכיוון שהן מסרבות להזדהות, הם לא יודעים שהן בנות 12. נניח שמחר יהיה שם ילד בן שמונה, גם אז יגלגלו עיניים ויגידו: הוא לא אומר לנו מי הוא, אנחנו לא יודעים בן כמה הוא, אז נחזיק אותו? אני מציע לממשלה להגיש הצעת חוק ממשלתית, שאדם שמסרב להזדהות, מקבל מעצר עולם. אם הוא יתנהג יפה, הוא יהיה עם הילדים שלו בגנון, ואם הוא לא מתנהג יפה, יחזיקו אותו בבידוד. הממשלה משחררת מחבלים, ש-12% מהם הולכים לעסוק במעשי רצח, וכולאת ילדות בנות 12 ו-14, וגם חושבת שזה ירתיע. הילדות האלה הופכות להיות גיבורות בקהילות שלהן, וכל אחת מודל לחיקוי, וכל יום שמחזיקים אותן שם – א. היא תסרוג כיפה כתומה לכל מי שהזמין קודם, במקום להטיל את זה על הבת של חבר הכנסת סלומינסקי, אבל מכיוון שאני מתכוון לבקר אותה מחר אני מקבל הזמנות, אם מישהו מבקש כיפות כתומות - - -
כולן יודעות לסרוג, זו הכשרה, אחרת לא מקבלים אותן לכלא.
אני מבקש לסיים רק בדבר אחד. הנציגים של ערביי ישראל שהתבטאו כאן מעל הדוכן היום הביעו דאגה אמיתית בנוגע לשאלה מתי ישחררו את השאר, את האלפים האחרים, אלה שיש להם דם מוכח על הידיים. אני רוצה להרגיע אותם: אם ממשלת ישראל תמשיך במדיניותה הנוכחית - והרי באמת איבדתם את הצפון, אתם כבר לא יודעים מי אויב ומי אוהב. את המחבלים אתם משחררים, את אוהבי ארץ-ישראל אתם כולאים. אם ממשלת ישראל תמשיך במדיניות הנקוטה בידה היום, יוכלו ערביי ישראל לחזור לשיר המנדטורי הידוע: הממשלה אתנו.
- - - לא רק על שימוש בנשק, אלא על הפרת התחייבות. מי שהפר התחייבות, כמה הוא קיבל על זה?
- - - זו עבריינות אידיאולוגית. למה פה יש סובלנות?
אתה מבין את ההורים של הילדים שהדביקו כרוזים מטעם אצ"ל ולח"י על הקירות, או שגם אותם אתה לא מבין? אתה מבין את הילדים שנקברו בפתח-תקווה כי ההורים שלהם לקחו אותם - - -
יש הבדל בין לחסום את כביש גהה לבין להתאבד. אני מקווה שהממשלה עדיין יודעת את ההבדל הזה.
אם חס וחלילה היה מישהו בא - - -
היום לא נותנים להיכנס למלחה עם כיפה כתומה, והממשלה לא - - - סתימת פיות.
בקניון מלחה אסור היום להיכנס עם חולצה כתומה.
אדוני היושב-ראש, גברתי השרה, עם כל הכבוד, נדמה לי שניסית להטעות את יושב-ראש הכנסת ואת הבית, משום שהתנאים המגבילים שהוטלו או הוצאו על-ידי השופט - - -
הדברים נאמרו בבית-המשפט. זהו מעצר-בית עד תום ההליכים. כלומר, אם הילדים היו מקבלים עליהם את ההגבלות האלה, הם ודאי לא היו יכולים להשתתף בבחינת הבגרות. באותו בוקר השתחררו 400 אסירים - סליחה, 398 מחבלים. שניים מהם לא רצו להשתחרר: אחד - כי אחיו בכלא, והשני - כי הוא עמד להיבחן בבחינת בגרות. האם שרת המשפטים סבורה שענישה נוספת על מי שטרם נקבעה אשמתו, שאת אמרת שהוא נעצר לצורך חקירה, אבל הם שם שלושה שבועות והחקירה נערכה 20 דקות ביום הראשון, מאז איש לא חוקר אותם - למה להעניש אותם ענישה נוספת?
אדוני היושב-ראש, אדוני ראש הממשלה, גבירותי ורבותי השרים, חברי חברי הכנסת, פרשת כפר-קאסם היתה פרשה טראומטית בתולדות מדינת ישראל, ובעקבותיה אמר בית-המשפט את דברו, פסק המחוקק את דברו. בין השאר, סעיף 125 לחוק השיפוט הצבאי קובע מהי פקודה בלתי חוקית. אבל לאחרונה התעורר חשש מסוים, שעלול להיווצר בלבול. חוק ההתנתקות עלול לעורר סימני שאלה בקשר לשאלה מה הוא דגל שחור המתנוסס מעל פקודה. למה יש חשש כזה? בהאג עומד בימים אלה למשפט מי שכונה "הרודן", סלובודן מילושביץ. הוא עומד לדין בעוון פשעים נגד האנושות. אחד מהפשעים האלה הוא פשע שנקרא "טיהור אתני". מהו טיהור אתני? מומחה למשפט בין-לאומי באוניברסיטת סרייבו קבע בימי מלחמת האזרחים ביוגוסלביה את הפרשנות שלו, שאומצה על-ידי בית-המשפט הבין-לאומי בהאג, והוא אומר: טיהור אתני הוא עקירתם בכוח של אזרחים מקבוצה אתנית אחת מאדמתם ומבתיהם ומסירת השטח המטוהר לידי קבוצה אתנית אחרת. חייל, שוטר, עלול להתבלבל. כל המרכיבים בהגדרה של פטרוביץ' קיימים בחוק ההתנתקות. מפנים רק יהודים, מתוך אזור מוגדר, על מנת לפנות את השטח לערבים. אדוני ראש הממשלה, אני שומע שאפילו בממשלתך יש היום חילוקי דעות איך צריך לנקות את השטח לגמרי, להרוס את המבנים או לא להרוס את המבנים. מדובר בניקוי השטח. ולפיכך – אדוני ראש הממשלה, היית חייל, אתה מודע למצוקותיהם של חיילים – אסור שחיילים יתבלבלו. חיילים חייבים לדעת שהפקודה לגרש אנשים מבתיהם היא פקודה חוקית. חייל עלול לחשוש, חס וחלילה, כשהוא שומע על מה עומד מילושביץ לדין, שהפקודה לגרש אנשים מבתיהם היא פקודה בלתי חוקית. לכן, חברי הכנסת, אני מבקש מכם היום לעזור לחיילי צה"ל, לעזור לשוטרים ולהכריז קבל עם ועדה, למרות מה שנאמר במשפט הבין-לאומי: אנחנו יהודים גאים, אנחנו לא ניתן למשפט הבין-לאומי לבלבל אותנו. אנחנו נקבע חד-משמעית, בחוקי מדינת ישראל, שמותר לגרש אנשים מבתיהם, שזה בסדר, כי אחרת החייל עלול להתבלבל; אחרת כל אלה שעוצרים אותו בתחנה המרכזית ואומרים לו לסרב פקודה, והוא אומר: אבל למה? יש חוק – אומרים לו: זאת פקודה בלתי חוקית. ראוי שהכנסת תגיד: זה חוקי, מותר לגרש אנשים מאדמתם, מבתיהם, מותר לתלוש ילדים מזרועות אמותיהם. אנחנו, כנסת ישראל, אומרים לכם: זה חוקי.
אני לא יודע. אני מנסה לעזור לחיילים, אל תבלבלו אותי. אני מתקשה עם החוק הזה, אבל אני מנסה לסייע לממשלה. הרי הממשלה אמרה שמותר שיהודי יגרש, כי בחוק כתוב שמותר לפנות אותם ולארוז אותם ולשלוח אותם. אבל בכל זאת החייל מתבלבל, והוא עלול יום אחד לעמוד בפני בית-דין. הרי אנחנו יודעים, יפקירו אותם כמו שהפקירו את השוטרים בוואדי-עארה, בוועדת-אור.
לא יודע. הם עוד יעמדו לדין, חס וחלילה.
אדוני היושב-ראש, תודה על ההגנה. אתמול בוודאי ראו חברי הכנסת את התמצית של דבריהם של 33 מרואיינים, שאינם חשודים שהם ימין קיצוני, שהתראיינו לספרו החדש של ארי שביט. שם, אתם מבינים, כל אחד כבר כותב את האליבי שלו, שהוא אומר שהתוכנית הזאת הולכת להיגמר באסון, שחושבים שהיא הולכת להיגמר בשפיכות דמים, שהיא תוכנית לא ראויה מבחינה מדינית ומוסרית ופוליטית. הלוא כך ייעשה גם לחיילים, אם חס וחלילה התוכנית הזאת תיגמר באסון. יפקירו אותם, ישליכו אותם לכלבים, ראש הממשלה לא יהיה שם, שר הביטחון יתאדה, השר לביטחון פנים לא יגיע. הוא יגיד מה שאמר השר לביטחון פנים בוועדת-אור, שהוא לא העלה על דעתו. אז אני קורא היום לכנסת להגן על החיילים. אדוני ראש הממשלה, תצביע בעד החוק הזה, שאומר שמותר לגרש אנשים מבתיהם, כי אחרת חייל עלול להתבלבל ולחשוב, חס וחלילה, שזאת פקודה בלתי חוקית או בלתי חוקית בעליל. אחרת יתנוסס, חס וחלילה, מעל הפקודה הזאת דגל שחור. אחרת ישאירו לכל חייל להחליט אם זאת פקודה חוקית או בלתי חוקית.
בעצם הכנסת תתבקש להחליט אם הטרנספר הוא חוקי או בלתי חוקי.
הכנסת, שחוקקה חוק שמגרש אלפי יהודים מבתיהם, תגבה אותו באמירה כללית. לא רק 8,000 היהודים האלה, אלא נכון ומותר, מכיוון שאנחנו מבינים, אדוני ראש הממשלה, שמדובר רק במנה הראשונה, שמדובר גם בתוכנית שתמשיך אחר כך לשומרון ולבנימין וליהודה ולירושלים. למה אנחנו צריכים להתענות כל פעם מחדש בתהליך החקיקה הממושך הזה? צריך לומר אמירה חוקית, מוסרית, כוללת: מותר לגרש אוכלוסייה אזרחית ממקומה.
הטרנספר חוקי, אמרו את הדבר הזה היום.
אני יודע שיש חברי כנסת שיחששו שהחוק הזה, חס וחלילה, עלול לשמש נגד ערבים. אבל אין חשש, חברי יוסי שריד כבר הודיע, יחד עם הסופר עמוס עוז, שהוא יפוצץ גשרים והוא ישכב מתחת גלגלי המשאיות. את הטרנספר לערבים ימנעו, אל תדאגו. אמרו את האמירה הפשוטה והברורה הזאת היום: כנסת ישראל קובעת, על-פי חוק ההתנתקות, שמותר לגרש אנשים מבתיהם. ראוי שתאמרו את הדבר, כי אחרת תצטרכו לומר את ההיפך, וגם ההיפך מונח על שולחנכם בעוד דקה.
הן סותרות האחת את השנייה.
אבל זה יהיה לאחר מעשה. אדוני היושב-ראש, אני מבקש להעיר על כך. הצעת חוק אחת היא היפוכה הגמור של השנייה.
יש טעם להעלות את אחת מהן. אם הצעת החוק שלי תתקבל, אפשר שאני לא אעלה את השנייה. הלוא אני יכול ברגע האחרון להסיר את הצעתי, אבל אי-אפשר לא לאפשר לשר לענות על הצעתי זו ולכנסת להצביע. לאחר מכן אני אוכל להחליט, האם יש מקום להצעה השנייה או לא.
הכנסת צריכה להגיב עליה. אם היא תקבל את הצעתי זו, אפשר שאני אסיר את הצעתי השנייה.
אני אוכל להסתפק גם בתשובה קצרה מסגן השר.
אדוני סגן השר, תודה על דבריך. אני על סף השתכנעות שאתה צודק, אבל יש לי רק כמה דברים שאני רוצה להעיר. ברור לי לגמרי, שאם דרג מדיני נותן פקודה, קשה מאוד לחלוק גם על התבונה שמאחוריה. יש 33 איש מצמרת הדרג המדיני לשעבר שחלקו עליה בספרו של ארי שביט, אבל לרגע אחד נתעלם מעניין התבונה המדינית - בוודאי לגבי החוקיות, דרג מדיני כנראה לא יכול לתת פקודה בלתי חוקית.
העניין של מילושביץ מציק לי קצת. הוא גם היה באיזו צורה דרג מדיני, והוא עומד לדין על הפקודות הבלתי-חוקיות שהוא נתן. כלומר, עצם היותו של אדם בדרג מדיני לא מקנה לו חסינות מפני ביצוע פשעים, כפי שראינו. לכן נשארה עוד אמירה אחת שאנחנו צריכים לברר מתוך דבריך. אני מבין אותך, אני מבין אותך היטב, אמרת שהממשלה לא תיתן גושפנקה חוקית לסירוב פקודה, שהרי לא יעלה על הדעת שממשלה, ממשלה בישראל, תיתן גושפנקה לחייל לסרב פקודה. ראש הממשלה עצמו, במו-פיו, אמר שכל חייל חייב לקיים כל פקודה, רק מה? ותקן אותי, אדוני ראש הממשלה, אם אני מצטט אותך שלא כהלכה, כל חייל חייב לקיים פקודה, אבל אם הוא קיבל פקודה שהוא לא יכול לבצע, למשל פקודה שאיזה דגל שחור מתנופף מעליה, הוא חייב באופן אישי לגשת למפקדו - וראש הממשלה הדגיש "באופן אישי", כדי שלא תהיה כאן המרדה, חלילה - ולומר לו שהוא לא יכול לבצעה ולהיות מוכן לתת את הדין. אתה אומר לי שלא יכול להיות שאנחנו ניתן גושפנקה חוקית לסירוב פקודה. אני מציע להיפך, לחזק את החיילים בנחישותם לקיים את הפקודה ולבוא ולגבות אותה, ולומר לחיילים: חבר'ה, אל תקשיבו למי שמבלבל לכם את המוח, אל תקשיבו לאלה שמטיפים לכם סרבנות פקודה, הפקודה שקיבלתם היא חוקית, והנה אנחנו באים ואומרים לכם - אנחנו מודיעים שמותר לגרש אוכלוסייה אזרחית. מותר, זה בסדר, אל תתבלבלו. אני מציע לחברי הכנסת לקבל את הצעתי ולקבוע שחוק ההתנתקות הוא דוגמה פרטית לדוגמה כללית שתאפשר בסופו של דבר. אם אכן תחליטו שזה בסדר, ולא מתנוסס מעל זה דגל שחור, זה יהיה רחב מאוד. תודה רבה.
אדוני היושב-ראש, אדוני ראש הממשלה, חברי הכנסת, אני ממש המום, כי ציפיתי שכנסת ישראל תאמר את דברה, תגיד שיש גיבוי חוקי לחיילים, לשוטרים, שיבואו לעקור ילדים מזרועות הוריהם, לחפור את הקברים ולהעביר אותם, להעמיס את האנשים בכוח, בניגוד לרצונם. ולא אמרתם. לא עזרתם לחיילים, לא עזרתם לשוטרים. אני חושש מאוד שהאנשים האלה יופקרו ביום הדין, שכל אלה ששלחו אותם בצו חוק ההתנתקות ייעלמו, לא ייתנו להם גיבוי, לא יגידו - - -
אתה לא תעמוד בוועדת החקירה, רק הרשות המבצעת תעמוד שם לדין, ויש לה נטייה מעניינת להיעלם במקרים כאלה, להגיד שפירשו שלא כהלכה את דבריה; שהם אמרו "נחישות" אבל הם לא התכוונו להרוג אנשים, שהם התכוונו לשבור עצמות אבל זה היה מטאפורה. יש למקבלי החלטות במדינת ישראל, לראשי ממשלות ולשרים לביטחון פנים ולשרי ביטחון, נטייה לא להיות שם במצבים האלה של ועדות חקירה פרלמנטריות, ממלכתיות, משפטיות. ובסוף – בסוף החיילים יישארו לבד. לצערי, לא עזרתם להם. אגב, משטרת ישראל הפנימה את לקחי ועדת-אור, ועל-פי כל מה שאני שומע מחברי בגופים ממלכתיים כאלה ואחרים, המשטרה לא מתכוונת להיות בהתנתקות. היא מציירת מעגלים, שישה מעגלים, בתוכניות המבצעיות שלה, אבל היא תוכיח למה חשוב לה מאוד להיות במקום אחר. חברי הכנסת ודאי יודעים למה קוראים לארגון המבקש לעלות להר-הבית "רבבה". זה על שם מספר השוטרים שעולים להר-הבית בכל פעם ש-30 יהודים רוצים לעלות לשם. המשטרה תוכיח שהיא נחוצה בירושלים, בנתיבי-איילון ובכל הארץ, וישאירו את העבודה המלוכלכת הזאת לצה"ל, כי הם הפנימו את לקחי ועדת-אור, הם יודעים שיזרקו אותם לכלבים, הם יודעים שאף אחד לא יבוא לגבות אותם ולהגן עליהם כאשר חס וחלילה יקרה אסון בהתנתקות הזאת, וישאירו את אלוף הפיקוד להגן על שמו הטוב, וישאירו את הרמטכ"ל לבוא ולהילחם ולהוכיח בבית-דין כזה או אחר שהוא לא פושע. זה דינה של התנתקות כזאת שבחטא יסודה ובאסון חס וחלילה סופה, משום שהיא תשאיר לבד את החיילים לבצע עבודה נוראה, בגדר פשע, שאיש לא רוצה לבצע. חברי הכנסת, לעניין החוקי, מכלל הן אתה שומע לאו, ומכלל לאו אתה שומע הן, ואם הכנסת אמרה: אני ביקשתי שתודיעו שזה חוקי, אתם לא רציתם להודיע שזה חוקי, אז אתם אומרים שזה לא חוקי. אז בואו תתמכו בהצעתי שהיא מאוד אינטואיטיבית לגבי, שהיא באה באמת מתוך הכרתי האמיתית, הדמוקרטית, לא כמו אלה שיתמכו או יתנגדו לטרנספר רק על-פי המוצא האתני של המגורשים. כל אלה שמתנגדים לטרנספר לא קמו קודם, עכשיו שיבואו ויגידו: זה לא חוקי. כל מתנגדי הטרנספר למיניהם, עכשיו שיבואו וירימו יד ויגידו: לא חוקי לגרש אנשים מבתיהם, כמו שאומר המשפט הבין-לאומי.
אבל אני חושש שההתנתקות משחיתה. ההתנתקות משחיתה. כשם שבזכות ההתנתקות אתם משלימים עם היותו של ראש הממשלה המושחת ביותר בתולדות עם ישראל, אתם מוכנים להשלים גם עם טרנספר - -
- - ואם תכשירו את הטרנספר, הוא יהיה דו-צדדי. לכן אני אומר לכם: היום תצטרכו להחליט שהפקודה הזאת היא בלתי חוקית. היא בלתי חוקית, משום שמגרשים אנשים בניגוד לרצונם מבתיהם. ואתם יודעים שזה נכון, אבל אתם הפכתם מושחתים למען ההתנתקות – למען ההתנתקות מוכנים למנות סגני שרים, למען ההתנתקות מוכנים להשלים עם כל שחיתות, למען ההתנתקות מוכנים להשלים גם עם טרנספר. כל אלה שהם באמת אבירי הצדק, הדמוקרטיה, החוק וזכויות האדם היום יגידו לי שהם לא מקבלים את ההצעה הזאת, כי בהצעה הזאת כתוב עכשיו שלגרש בני-אדם מבתיהם זאת פקודה בלתי חוקית בעליל. וכך היא באמת. אבל סירבתם לומר את ההיפך, אז תאמרו את זה, כי אם לא תאמרו את זה היום, ואם הכנסת תבוא היום ותגיד: אמרתי "לא" לזה שזה חוקי, אמרתי גם "לא" לזה שזה לא חוקי, הכנסת לא תהיה מסוגלת לקבל החלטה אם גירוש אנשים זה חוקי או לא חוקי. אבל אתם רוצים שכל חייל באחרון המחסומים, זה שהולך לתלוש את הילדים מזרועות הוריהם, אתם רוצים שכל חייל יהיה מסוגל לקבוע אם זה חוקי או לא חוקי, אתם לא מגבים אותם, אתם לא אומרים אם זה חוקי או לא חוקי, אתם לא אומרים שחור או לבן, צודק או פושע, אבל אתם רוצים שכל חייל, ראש קטן, הוא ידע אם זה בסדר או לא בסדר. אני רוצה מכם יושר, ואני רוצה מכם אומץ - תגידו לחיילים חוקי או לא חוקי, צודק או לא צודק, טרנספר או לא טרנספר. אחרת, במחדל שיהיה כאן, בהימנעות מאמירת כן לזה או לזה, אתם בעצם מטילים שוב את כל כובד האחריות על הש"ג, על החייל האחרון, על החייל של חטיבה 35 שיבוא לשומרון, ועל היס"מניק בלי תגים שיבוא להכות מכות רצח כדי לגרש את האנשים – עליהם אתם מטילים להחליט אם זה חוקי או לא חוקי, ואתם לא אומרים את הדבר. עכשיו יש עוד הזדמנות אחת לבוא ולהגיד: זה לא חוקי. אם גם מזה תמנעו, שוב תתחמקו מאחריות. תודה רבה.
אדוני היושב-ראש, אדוני סגן השר, חלק מדבריך היה מאוד מקובל עלי. אני מסכים שצריך לשמור את הצבא מחוץ למשחק הזה, אין לי ספק בכך. וגם באמת נדמה לי שאנחנו מטילים כאן על החיילים דילמה מוסרית קשה ביותר, האם לציית להחלטות הדרג המדיני הנבחר, או למשל לציית לקוד האתי של צה"ל. אני קורא מתוכו, וכל אדם מוסמך ורשאי להיכנס לאתר צה"ל ולסעיף תורת הלחימה, משום שקוד אתי הוא חלק מתורת הלחימה של צה"ל, ולקרוא בסעיף טוהר הנשק. ושם כתוב: "החייל ישתמש בנשקו או בכוחו רק במידה הנדרשת לכך וישמור על צלם אנוש; החייל לא ישתמש בנשקו ובכוחו כדי לפגוע בבני-אדם שאינם לוחמים". כתוב. אתם יכולים לבוא ולהגדיר, ונדמה לי שחלק מהרוחות שמנשבות בזמן האחרון מחצרו של ראש הממשלה באות להציג את המתנחלים כלוחמים כנגד המדינה - לעשות להם דה-לגיטימציה מוחלטת, להפוך אותם לפורעי חוק, להפוך אותם לחתרנים, לשופכי דמים. אז אם הטענה היא שהמתנחלים הם אוכלוסייה לוחמת נגד המדינה - אז תכריזו עליהם כעל ארגון טרור ותילחמו בהם, על השולחן, רשמי, לא בחתרנות. אבל אם - כמו שמבין כל בן-אדם - המתיישבים, שבאו לשם על-פי הוראות ממשלות ישראל השונות, והם מלח הארץ והם כל הכתרים שראש הממשלה קשר לראשיהם, הם אוכלוסייה לא לוחמת, אסור לפי הקוד של צה"ל להפעיל חייל צה"ל - וחייל צה"ל לא יעשה שימוש בכוחו כנגד אוכלוסייה לא לוחמת. עכשיו, או שתשנו את הקוד האתי של צה"ל, או שתעשו משהו אחר, אבל אי-אפשר לבוא להאשים אותנו שאנחנו מכניסים את הפרובלמטיקה לתוך מחנות צה"ל. אתם מטילים את הדילמה המוסרית לפתחם של החיילים.
חייל רציני שקרא את הקוד האתי של צה"ל אומר: אינני עושה שימוש בכוחי כנגד אוכלוסייה בלתי לוחמת. איך זה תשלחו אותו ותאמנו אותו ותעשו לו סימולציות איך עוקרים ילדים מזרועות הוריהם? זה מה שמלמדים אותם עכשיו. עכשיו ילמדו אותם, שאם האשה מתנגדת לעזוב את ביתה, לוקחים אותה משם בכוח - -
- - והחייל יעשה שימוש בכוחו כנגד אוכלוסייה לא לוחמת. אמרת: החלטה של דרג מדיני, החלטה שהתקבלה כדין, לעשות שימוש בצבא. איפה הגבול? תפעילו עם חיילים את הנמלים, תשברו שביתות, מחר תחליטו שבמסגרת איזו מלחמה באני לא יודע מה, יפעילו חיילים, כי זה הכוח הזמין, כי הוא במקרה אחראי באותו אזור, או שתעשו עוד הפעם משטר צבאי במדינת ישראל. אבל, נדמה לי שחציתם את גבולות הדמוקרטיה, עשיתם שימוש בלתי נאות בחיילי צה"ל, הפכתם חיילי חובה - לא אנשים שזהו מקצועם, אנשים שכפויים בחוק שירות חובה, שאינם יכולים לסרב על-פי דין - שלחתם אותם לקיים פקודה שהיא מנוגדת לקוד האתי של צה"ל, שהיא מנוגדת לחוק הבין-לאומי, ואתם באים אלינו בטענה שאנחנו מטילים את הבעיה המוסרית לתוך המחנות?
אתם קורעים את הצבא, אתם הורסים את הבסיס המוסרי שלו. אתם מחריבים את מוסר הלחימה של צה"ל. אני קורא לכם לתמוך בהצעת החוק שלי. תודה.
יש דרך אחת לבדוק את זה - - -
אדוני היושב-ראש, אדוני ראש הממשלה, רבותי השרים, חברי חברי הכנסת, למען הדיוק ההיסטורי, את הצעת החוק הזאת הגישו חברי ועדת האתיקה בדצמבר 2004, אחרי סדרת דיונים שעסקה בתלונה של התנועה למען איכות השלטון נגד יושב-ראש ועדת הכספים דאז, השר דהיום, חבר הכנסת הירשזון, על ניגוד עניינים. השורה התחתונה של החלטת ועדת האתיקה היתה אז, שמוטב היה שלא היה עוסק בשני התפקידים האלה של יושב-ראש ועדת הכספים ויושב-ראש הסתדרות העובדים הלאומית. החוק אפשר לו, אותו סעיף שאנחנו מבקשים לבטל היום. אמרנו שהחוק הזה ראוי לתיקון, ולכן הוגשה אז הצעת התיקון בחוק. אני מבקש לצטט פסיקה של נשיא בית-המשפט העליון אהרן בגץ מ-1979 - - -
אהרן ברק, שאמר: "כלל יסוד הוא בשיטתנו המשפטית, כי אסור לו לעובד ציבור להימצא במצב שבו קיימת אפשרות ממשית לניגוד עניינים". ובבג"ץ אחר: "מטרת הכלל היא למנוע את הרע בטרם יארע. הכלל צופה פני עתיד. אין צורך להוכיח בפועל קיומו של ניגוד עניינים. די בכך שקיימת אפשרות ממשית כזאת. לא רק שיש למנוע ניגוד אינטרסים ממש, אלא שיש גם למנוע חשש ואבק של ניגוד עניינים, וגם מראית עין של ניגוד עניינים. אין פסול בכך שחבר הכנסת יפעל למען סקטור מסוים. זה כשלעצמו איננו מהווה מצב של ניגוד עניינים. לא כן כאשר יש חשש להתנגשות חזיתית בין העניינים השונים שמייצג חבר הכנסת. אפשר לנטרל את ההתנגשות החזיתית הזאת, למשל, על-ידי קביעה שמי שמכהן כיושב-ראש הסתדרות עובדים ונבחר לכהן כחבר הכנסת, לא יוכל לעמוד בראש ועדה מוועדות הכנסת. אלא שמצב זה ייצור מראש אפליה בין חברי הכנסת השונים, וייצור מצב של חברי הכנסת מסוג ב'. ברור לנו שחבר הכנסת איננו יכול להיות שר ובה בעת גם יושב-ראש הסתדרות עובדים". הצעתי בחצי בדיחה, אולי יסכים חבר הכנסת פרץ להיות שר ויפטור אותנו מעונשו של החוק הזה, אבל נדחיתי על הסף, לפחות בשלב הזה. לגופו של עניין, ועדת האתיקה סברה שצריך לתקן את החוק, כי המצב הרצוי הוא שלא יהיה אדם במצב של ניגוד עניינים, ואין דרך, אין דרך אמיתית שאדם יהיה גם יושב-ראש הסתדרות עובדים וגם לא יהיה במצב של ניגוד עניינים בתפקידו כחבר הכנסת. לפיכך אנחנו מבקשים לתקן את החוק. תודה רבה.
אדוני היושב-ראש, אדוני סגן השר, חברי חברי הכנסת, בניגוד לחבר הכנסת פרץ - אני לא נדהמתי, ולא חשכו עיני. אל-קידווה, המכונה אצלנו "שר החוץ של הרשות הפלסטינית", הכריז שארגוני הטרור, שהוא קורא להם "הפלגים", לא יפורקו מנשקם. מה, מה מפתיע כאן? אין לי שום טענות אליו. אין לי שום טענות לאל-קידווה. הוא אומר את האמת. גם זה מחזה נדיר במחוזותינו. הוא אומר מה שהפלסטינים  מתכוונים אליו, הוא אומר מה שראש הממשלה שלנו יודע, ולמרות זאת הוא ממשיך לעודד את הטרור על-ידי תוכנית נסיגה וכניעה לטרור.
לא היו לי טענות לערפאת, גם אין לי טענות אליך, למען האמת, חבר הכנסת אלסאנע.
אז למה אתה מפריע? לא היו לי טענות אליך ולא היו לי טענות לערפאת. הוא האויב, ואתה ייצגת נאמנה את עניינו. ולכן, כשערפאת אמר "ג'יהאד", לא חשכו עיני ולא נדהמתי, רק לא הבנתי למה אצלנו מסבירים אותו כל פרשניו למיניהם, שהוא מתכוון לג'יהאד רוחני, ואנחנו קברנו למעלה מ-1,500 הרוגים כתוצאה מהג'יהאד הרוחני הזה. לא היו לי שום טענות למפעילי הדלת המסתובבת של הרשות הפלסטינית. יש לי טענות לאלה שנמנעים מחיסול הרוצחים, משום שהם מצפים שהרשות הפלסטינית תביא אותם לדין וגם תעניש אותם כהלכה. אין לי שום טענות לחופרי המנהרות. אפילו אין לי טענות למצרים שמגבים אותם ועוצמים עיניים לנוכח כריית המנהרות ומסייעים להברחות הנשק. יש לי טענות לאלה בתוכנו אשר מתום או מטמטום מתעלמים משיתוף הפעולה הגלוי הזה של המצרים עם הרוצחים וסומכים על המצרים שהם יגנו עלינו. יש לי טענות לראש הממשלה שמתכוון לאפשר לאלפי חיילים מצרים להיכנס ולשמור עלינו בגבול. אין לי טענות לאבו-מאזן שמדבר על  תביעת השיבה שלו לבית בצפת. יש לי טענות למי שאצלנו אוטם את אוזניו משמוע ומלהבין שזה מה שהערבים רוצים - לכבוש את כל ארץ-ישראל ולהפוך אותה לפלסטין. ואצלנו מצפים לזה שאם יזרקו להם עוד כמה יישובים, ויעקרו עוד כמה יישובים, ויפקירו שטחי ארץ-ישראל, הם יחדלו מחלומות השיבה שלהם. יש לי טענות בעיקר לאלה מתוכנו שהפסיקו להבין ושכחו מי אויב ומי אוהב ומפנים את כל המאבק ואת כל הכוח נגד האחים ונגד האוהבים במקום נגד האויבים. תודה רבה.
- - - להגיד שאנחנו אשמים? תתבייש.
לא תצליחו לעקור אותי ולא את חבר הכנסת הנדל. אבל להאשים אותנו?
אני מציע שיחזור בו מהאמירה שאנחנו אשמים במותו של חייל.
- - - שאנחנו אחראים למותו של המתיישב.
האם רצח הנערים בערב שבת היה רק כדי להכשיל את המהלך הזה של הממשלה? עד היום רצחו אותנו במשך 100 שנה מסיבות אחרות?
אדוני היושב-ראש, אולי אנחנו יכולים למנות את חבר הכנסת חזן לסגן שר?
חבר הכנסת ליבוביץ, בשבוע שעבר שלחנו בדיקות, והבוקר הן חזרו, והסתבר שאין הבדל אם הם פה או אם הם לא פה.
אדוני היושב-ראש, חברי חברי הכנסת, אחת מהצעות האי-אמון היום דיברה על העמימות שנוקטת הממשלה ביחס להתנתקות. לפעמים עמימות זו מדיניות נבונה. למשל, נניח שהיה למדינת ישראל נשק גרעיני, ומכל מיני סיבות היינו מעדיפים שלא לחשוף את העובדה הזאת – אז עמימות פה היא כלי רציני. יש פה גם גילוי וגם איום. גם יש וגם אין. לפעמים עמימות היא דבר טוב. אבל כשאין נשק? כשאין כלום? זה פתטי. זה מעורר רחמים. בשלהי מלחמת העולם השנייה היה נשיא אמריקני שהגדיר את מדיניותו: "החזק מקל גדול ביד, ודבר ברכות". אבל פה צועקים, ואין שום מקל. אין תוכנית. כלום, נאדה, אפס. כשאנחנו אומרים, למשל, אחרי אירוע טרור, אומרים דוברי הממשלה כגורסי חצץ, אומרים: ישראל תדע, בבוא השעה, למצוא את התשובה - סימן שלא יודעים מה התשובה ולא יודעים מה השעה. ממש לא יודעים מה לעשות. האמת לאמיתה היא שמאחורי המלים "תוכנית ההתנתקות" לא מסתתרת שום תוכנית. יש צעד, יש הליכה, יש מעשה. שום דבר פה לא עומד בבחינת "סוף מעשה במחשבה תחילה". נדמה לי שגם ספרו של ארי שביט, "חלוקת הארץ", וגם ספרם של רביב דרוקר ועופר שלח "בומרנג" מעידים היטב – לאו דווקא מנקודת מבט פוליטית - שלא התייעצו עם הממשלה, לא התייעצו עם הצבא, לא שאלו את המוסד, לא שאלו את השב"כ, לא שאלו את משרד החוץ, לא שאלו את המועצה לביטחון לאומי; כולם הופתעו.
יש ראש ממשלה בישראל, ויש לו כבשים בחווה, ויש לו צוות חווה, ואתם הוא יצר את מה שנקרא תוכנית ההתנתקות, שאת פירותיה הבאושים נאכל דורות. שום חשיבה לא עמדה מאחורי התוכנית הזאת, זולתי החשיבה איך להשתחרר מבית-הסוהר. ואתה יודע את זה היטב. לולא השחיתות לא היתה באה התוכנית הזאת לעולם.
לולא אמרה עדנה ארבל, שבשבוע הבא היא תפתח תיק פלילי נגדו, לא היתה באה התוכנית הזאת לעולם, וגם אתה יודע את זה היטב.
עד לפני שנה לא אמרו לו בגלוי שפותחים תיק פלילי נגדו. עד לפני שנה לא עמדו הוא ובניו ללכת לבית-הסוהר. ואז באה התוכנית לעולם. תוכנית - - -
הוא מפוצל בין הגנה על פרס לבין הגנה על שרון. הוא נקרע ביניהם.
לו היתה תוכנית, היינו צריכים לראות הליכי תכנון - קבוצות חשיבה, הישענות על אותם גופים לאומיים שהתפקיד שלהם הוא לעשות את העבודה הזאת. לא עורכי-דין ולא יועצי תדמית בחווה תפקידם לתכנן תוכנית לאומית, עם כל הכבוד, ואין כבוד. יושב-ראש האופוזיציה אמר לנו שהוא מצפה מראש הממשלה להגיד לנו לאן הוא הולך. הוא אמר – הוא לא אומר לנו לאן הוא הולך, ואני אומר לכם: הוא לא אומר לנו לאן הוא הולך, כי אין לו מושג לאן הוא הולך. וגרוע מזה, אין לו מושג לאן הוא מוביל אותנו. בואו נבדוק את כל הדברים שנאמרו על התוכנית הזאת. אמר לנו וייסגלס: פורמלין, רווח זמן. 10,000 יהודים תמורת זמן. איזה זמן? הלחץ האמריקני, הלחץ האירופי – כבר התחיל על היום שאחרי. דקה זמן לא נקבל אחרי העקירה. מייד יתחיל הלחץ, והיום תשמעו מפי נשיא הפרלמנט האירופי דרישה לחזור לגבולות 1967. זה רווח הזמן שהשגנו עם התוכנית הגאונית הזאת. ביטחון? "ביטחון" אמרו לנו, "מצבנו הביטחוני ישתפר". כל כך טוב לנו, כל כך בטוח לנו, מדינת ישראל כבר משקיעה במיגון גגות בעוטף-עזה. ושחר אדום עולה על אשקלון, והרמטכ"ל לשעבר יודע בדיוק להגיד לנו מה יהיה ברעננה ובכפר-סבא מייד אחרי ההתנתקות. ביטחון לאומי מספקים לנו. כל כך הרבה ביטחון לאומי מספקים לנו, שכבר לא צריך את המועצה לביטחון לאומי. הפכו אותה לקבלני עפר של תוכנית ההתנתקות. גוף חשיבה עשו ממנה. "מה ידעה להגיד לנו על תוצאות הבחירות הצפויות באירן?" – כתב עיתונאי בכיר ב"הארץ", לא בעיתון מולדת, חלילה. כתב על המועצה לביטחון לאומי, שהטעות הקריטית שלה בנושא ההתנתקות היתה, שהיא לא מסוגלת להעריך מה הלכי הרוח בקרב המתיישבים. לא ידעו לנחש שהם לא יבואו ליונתן בשיא לקבל פיצויים. עכשיו, אם המועצה לביטחון לאומי שלנו לא יודעת לנחש מה היהודים יעשו, מה היא יודעת על אירן? מה היא יודעת באמת מה נעשה בחדרי חדרים? פלא שלקח אותה ראש הממשלה להפוך אותה לקבלני עפר של ההתנתקות, במקום להיות צוות חשיבה לאומי? הוא יודע שהוא חושב יותר טוב מכולם, עושה יותר טוב מכולם, ואל תבלבלו אותו עם הפרטים. אמרו לנו: הביטחון ישתפר. צה"ל ימשיך להיות בציר פילדלפי כדי לוודא שהמצרים דואגים לכך שלא תהיה הברחת נשק מתחת לציר. אז מהדבר הזה כבר ירדו, ציר פילדלפי יימסר לידם, ובאמת, אני לא רואה שום היגיון שלא לצאת מציר פילדלפי אם פותחים להם בעזה נמל מים עמוקים ושדה תעופה. פותחים להם דלתות גדולות, למה להם להתאמץ לחפור מנהרות מתחת לציר ולהבריח נשק? אני רוצה לסכם, כי הבטחתי לקצר. התוכנית הזאת לא עמומה. התוכנית הזאת שחורה, שחורה משחור, והתפקיד שלנו כאן, בעם ישראל, היא לדאוג שהיא תהיה כתם שחור בזמן עבר; לא כתם שחור על העתיד של ישראל, אלא רק אפיזודה אפלה בתולדות ישראל. תודה רבה.
אדוני היושב-ראש, חברי חברי הכנסת, שלשום סירב החייל אבי ביבר להשתתף בפינוי מתיישבים בגוש-קטיף. בצדק סירב, ובדין הוא עומד למשפט היום. הוא הפנים את הקוד האתי של צה"ל, שאומר: חייל לא יעשה שימוש בנשקו או בכוחו כנגד אוכלוסייה בלתי לוחמת. הצד השני של המשוואה: יהודי לא מגרש יהודי, הוא: יהודי לא מכה יהודי. באותה מידה אני קורא גם לאותם מתיישבים, שאני ראיתי בתמונות שהם מכים חיילים: איש בל יעז להרים את ידו על חייל או על שוטר, גם כאשר הוא בא להרוס את ביתו וגם כאשר הוא בא לגרש אותו. כאשר נהיה רבבות, לא נצטרך שום כוח כדי לעצור את תוכנית ההתנתקות.
אדוני היושב-ראש, אדוני השר, חברי, תודה על ההזדמנות. דווקא מכיוון שאני ידוע כמי שתומך במחאות, אפילו חריפות, נגד התוכנית, אני מבקש לגנות גינוי חריף את שפיכת השמן וזריית המסמרים ופעולות שעלולות לסכן חיי אדם שהתרחשו הבוקר. באותה נשימה אני מבקש להפנות את תשומת לבכם למאמר מערכת ב"וואלה" הבוקר, שקורא לאנשים לשפוך דלק על המפגינים ולהצית אותם, לשסות בהם כלבי תקיפה ועוד דברים מזעזעים.
צריך להשיב את השפיות למאבק.
אדוני היושב-ראש, אדוני השר, חברי חברי הכנסת, מדובר במצב אבסורדי שבו כאשר קופת-חולים אינה מספקת תרופה או שירות, אף שהם נמצאים בסל השירותים, אין בידי המשרד, או לצורך העניין בידי נציבת פניות הציבור, לצורך חוק ביטוח בריאות ממלכתי, כלים לאכיפה. החוק הזה בא לצייד אותה בכלים, על מנת לאכוף את החלטותיה על קופת-החולים שתספק את השירות או את התרופה לחולה.
גברתי היושבת-ראש, חברי חברי הכנסת, ההתנגשויות האלימות בגוש-קטיף השבוע לאחר הריסת הבתים בשירת-הים הן כנראה רק ההתחלה. גם הסרבנות הדרמטית של רב"ט אבי ביבר באירוע ההוא היא כנראה רק ההתחלה. אבי ביבר בצדק סירב לקיים פקודה להכות יהודים ובדין נענש. בצדק סירב, כי הוא מכיר את הקוד האתי של צה"ל, שאומר שחייל לא יעשה שימוש בנשקו או בכוחו נגד אוכלוסייה לא לוחמת, ובדין נענש משום שהוא סירב פקודה ויש חשש כבד במערכת שסירוב כזה ייהפך למגפה ואלפי חיילים לא ירצו להכות אזרחים או להוציאם בכוח מבתיהם. אך היום אנו רואים סחרור נוסף במעגל המסוכן הזה: היום בבוקר נשפך שמן ופוזרו מסמרים על הכבישים וסיכנו חיי אדם. אני מבקש להבחין כאן בין שני סוגי מאבק: בין מאבק שהוא גם בבחינת מרי אזרחי אך הוא לא אלים, שאני קורא לו ורבים אחרים קוראים לו ועושים אותו, ובין מאבק אלים, מסוכן, שאיני יודע מי עושה אותו - אם עושים אותו אנשים מתוך אמונה קדושה וקנאית שהם מאמינים שכך יושיעו את עם ישראל, או שהם פרובוקטורים שעושים זאת בשכר או בהתנדבות, והם יודעים שהם משרתים את מטרותיו של ראש הממשלה, משום ששום דבר לא תורם יותר לרצח האופי של המתיישבים ותומכיהם ממעשי פרובוקציה כאלה של סיכון חיי אדם ואיומים בירי על חיילי צה"ל. אלה מסוכנים למאבק לא פחות ממתנגדיו. לכן, אני מבקש להבחין בין מי שקורא לחסום צומת וידיו קשורות מעל ראשו בסרט כתום והוא קורא למאבק לא אלים והוא מוכן להיעצר על מאבקו זה, ובין מי שמסכן חיי אדם. אלה לא אותם אנשים, זה לא אותו בית-מדרש, ונדמה לי שמי שמבצע מעשים אלימים ומסוכנים איננו אלא פרובוקטור שמשרת את ראש הממשלה. חברי הכנסת, אנו עדים לשתי רכבות שדוהרות זו מול זו. ההתנגשות, עושה רושם שהיא בלתי נמנעת, ועומד להיות אסון בקיץ זה. עדיין ברגע האחרון אפשר למנוע את האסון ולמנוע את הקרע הנורא הזה בעם ישראל. תודה.
אדוני היושב-ראש, אדוני ראש הממשלה, אני מבקש להודות לחברי עמותת מור"ג, העמותה להנצחת מורשת גנדי, לחברי הכנסת שישבו בראש ועדת החינוך, בייחוד לחברת הכנסת מלי פולישוק ולחברי הכנסת אורי אריאל ואברהם פורז, שהיו יושבי-ראש ועדת החינוך בדיוניה השונים, לחברי הכנסת גדעון סער וענבל גבריאלי, ולראש הממשלה על תמיכתו בחוק הזה לכל אורך הדרך. תודה רבה.
אדוני היושב-ראש, חברי חברי הכנסת, לפני חודשים מספר, כשבאו שר הביטחון וראש הממשלה להציג לנו את שינוי הכוחות בציר פילדלפי, הסבירו שאין  צורך באישור הכנסת למהלך כזה, משום שמדובר בשינוי מינורי ודי בחילופי איגרות לגבי הנספח הביטחוני. אמרנו אחרת. אמרנו שאסור לוותר על ההישג היחיד שבהסכם השלום עם מצרים, פירוז סיני תמורת ההתנתקות. הבאנו מומחים בין-לאומיים למשפט שהעידו כך. בכל זאת, ראש הממשלה גייס לעזרתו את היועץ המשפטי לממשלה, שהיה מוכן  ללכת נגד חוות הדעת האלה ולכתוב חוות דעת שאין צורך בכנסת.
תודה לאדוני. חסכת לי את המשפט הבא. זה בדיוק מה שהתכוונתי לומר. לא שיש לי יותר מדי אשליות בקשר ללונדון או בקשר לכנסת. נדמה לי שהכנסת תאשר. אבל השיעור שאנחנו יכולים ללמוד מכך הוא: לא לוותר עלינו, לא לוותר על כבודנו, לא לוותר על כך שאסור לעקוף את הכנסת. תודה.
גברתי היושבת-ראש, חברי חברי הכנסת, ברגעים אלה מספר גדול יחסית של אנשים נאבקים על חייהם בעקבות פיצוץ בקניון השרון. נאחל מכאן החלמה והישרדות לכל מי שבאמת נאבק על חייו. כמו שזה נראה עכשיו, מדובר בפיגוע, אבל כרגיל אין עוד פרטים שלמים.
בנתניה. על הצעת החוק הזאת אמרו כל מיני דברים. אמרו שזו הצעת חוק פרסונלית, שכל תכליתה לפגוע בחבר הכנסת פרץ. אני מזכיר שלפני כשנה וחצי הגשתי הצעת חוק זהה, כאשר גם חבר הכנסת דאז, השר דהיום הירשזון, היה עלול להיפגע מתוצאותיה. הגשתי את ההצעה מתוך שהייתי משוכנע כי לא נכון כפל תפקידים - גם לא בהסתייגות של יושב-ראש הסתדרות עובדים. ולאחר שהתקיימה סדרה ארוכה של דיונים בוועדת האתיקה עקב תלונה בעניינו של חבר הכנסת הירשזון, ומסקנות הדיונים הונחו על שולחנותיכם, חברי ועדת האתיקה הגיעו למסקנה שאנחנו צריכים להגיש שוב הצעת חוק ברוח זו ממש, משום שהגענו למסקנה בדיונים שלנו שאין סיכוי למי שמכהן כיושב-ראש הסתדרות עובדים שלא להיות במצב של ניגוד עניינים, כלומר אנחנו מגלגלים לפתחו עבירה, ואין לו יכולת שלא להיות באותו מצב שנשיא בית-המשפט העליון כינה אותו - אפילו אסור לו להיות במקום שיש אבק חשש לניגוד עניינים. הרבה אבק היה, והרבה אבק יש. ולפיכך הגישו חברי ועדת האתיקה את הצעת החוק הזאת, והיא איננה פרסונלית. היא עקרונית, ולהבנתנו היא אתית במהותה, שלא לאפשר כפל תפקידים בדברים האלה. לפני ימים מספר, לאחר שעלתה הצעת החוק, קיבלתי פנייה אלי מאזרח, כיושב-ראש ועדת האתיקה, והוא כותב לי: איך זה יכול להיות שאתה תפעל כדי להדיח חבר כנסת?
אזרח במדינת ישראל. השבתי לו תשובה מפורטת ואמסור לכם בוודאי את תקצירה. הלוא ברור שאיננו מדיחים חלילה חבר כנסת. כל חבר כנסת – למשל, אם היה ראש עיר נבחר לתפקיד חבר כנסת, יכול לבחור באיזה מהתפקידים הוא רוצה. אותה אפשרות קיימת גם בפני יושב-ראש הסתדרות העובדים החדשה. הוא יכול לבחור אם הוא מעדיף להיות חבר הכנסת או יושב-ראש ההסתדרות, ואינני רואה פסול בדבר הזה. זה לא קל, אני מבין את ההתלבטות האישית, אבל אני גם מבין ותומך מאוד באמירה האתית הזאת, שאומרת: לא יהיה כפל תפקידים. תודה רבה.
גברתי היושבת-ראש, חברי חברי הכנסת, בשבוע שקדם לפיגוע בלונדון הגיע קצין בכיר מאמ"ן לכנסת ודיבר על הירידה בטרור העולמי, ואז בא הפיגוע בלונדון. השבוע בא הרמטכ"ל לכנסת ואמר שיש אפס טרור מתאבדים. כששאלנו אותו מה עם וואפא אל-באס, הוא אמר, זה לא נחשב, זה לא הצליח. ואז באו נתניה ושבי-שומרון. נדמה לי שיש לנו יותר ויותר הערכות תלויות קונספציה ופחות תלויות מידע; הערכות שעונות על מה שראש הממשלה מצפה לשמוע מהם ופחות הערכות מקצועיות. אנחנו רואים יותר ויותר אנשי מקצוע שבאים לומר מה שמצפים מהם ולא מה שהיושרה המקצועית שלהם מחייבת. היה רמטכ"ל קודם שאמר: בשום אופן אסור לצה"ל לצאת מציר פילדלפי. הוא אמר שאחרי ההתנתקות יהיה טרור, אז העיפו אותו והביאו רמטכ"ל שיאמר אמן. ופתאום אתמול אנחנו שומעים שצה"ל יכול לצאת מפילדלפי. הוא אומר מה שמצפים ממנו. ומסירים את הסגר, ופותחים את המחסומים ויוצאים מטול-כרם ואחר כך שולחים תנחומים וברכות החלמה לפצועים. מגייסים את כל הצבא, לרבות מילואים, שהתפקיד שלהם לשחרר סדירים, כדי להכשיר את הסדירים להתנתקות. מסיטים את הצבא לתפקיד שאיננו תפקידו - להילחם בטרור, להגן על מדינת ישראל. מבליגים על הרג חייל בצפון משום שזה יהיה רע להתנתקות. אחר כך שולחים תנחומים וברכות החלמה לפצועים. אין לי ספק שהממשלה הזאת נחושה לבצע את תוכנית ההתנתקות. אין לי ספק שתחזיתו של הרמטכ"ל הקודם תתגשם, ומייד לאחר ביצוע ההתנתקות יהיה פה גל טרור שמה שהיה אתמול היה רק קדימון לקראתו. אין לי ספק שאז יעטה שוב ראש הממשלה את שריון האביר הנוצץ ויצא להילחם מלחמת חורמה בטרור וישבור ימינה כדי לזכות בשרידי האמון של מחנהו. אי-אפשר להאמין לו עכשיו ולא נאמין לו גם אז. תודה רבה.
אדוני היושב-ראש, חברי חברי הכנסת, 50,000 איש הלכו אתמול בלילה בכביש בין נתיבות לכפר-מימון. המשטרה הגדירה את ההפגנה "הפגנה בלתי חוקית", אבל יש דרכים לפזר הפגנות בלתי חוקיות. למדתי שיש לכרוז, יש להזהיר ויש לפזר. מה שהמשטרה עשתה, ואני אומר זאת מכלי ראשון ולא מקריאה בעיתונים, היה סוג של מלכודת מוות. לאורך כ-2 קילומטרים הועמדו שורות שורות של חיילים ושוטרים שיצרו משפך. חוד השיירה נתקע בחסימה, כאשר 50,000 איש ממשיכים ללכת קדימה. אם לא היתה שם משמעת באמת מופלאה וציות – איש לא הרים יד לא על חייל ולא על שוטר – מה שהיה בערד בפסטיבל יכול היה להיות חלום לעומת האסון שהיה עלול להתרחש שם. אם זה היה קורה, אני הייתי מבקש את דמם של האנשים האלה ממי שהכין את המלכודת.
אדוני היושב-ראש, אדוני השר, חברי חברי הכנסת - - -
תודה לך. אדוני השר, אתה יודע שהדברים הבאים שאני עומד לומר הם אמת, כי אתה היית שם, ואני הייתי שם, וראינו את הדברים בלי מתווכים ובלי עיתונאים ובלי מניפולציות. בלילה, לפני שבוע, בדיוק בין נתיבות לכפר-מימון, עמדו בכביש חשוך שתיים-שלוש שורות של חיילים משני צדי הדרך, חלקם חמושים וחלקם בלא נשק. והם עמדו לאורך קילומטר או שניים, אינני יודע בדיוק, עד שברגע מסוים, לרוחב הכביש, עמד אוטובוס ולפניו עוד כמה שורות חיילים, וחיילי יס"מ ופרשים. השורה הראשונה, שבה הייתי גם אני, נבלמה בחזה של אנשי היס"מ, ומאחורינו הלכו 20,000-30,000 איש, אינני יודע, ולחצו אותנו אל השורות הראשונות הללו. עד היום ידעתי שמשטרה מפזרת הפגנה בלתי חוקית. לא שמעתי על משטרה שמרכזת הפגנה בלתי חוקית, שיוצרת "קוראלס", שיוצרת ממש משפך שלתוכו נלחצים אלפי אנשים. והחיילים – חיילי צה"ל, משני הצדדים, מונעים אפשרות יציאה לצדדים כדי לשחרר את הלחץ. אתה היית שם, ואני הייתי שם. שנינו הבנו שזה עלול להיגמר באסון. היום הסתבר לי מאלוף פיקוד דרום, שהוא איננו יודע, גם הבוקר, מי נתן את ההוראה לצה"ל להשתתף באירוע הזה. הוא יודע שהוא קיבל את ההוראה מאג"ם מבצעים, כי כך עוברת הוראה בצבא. אבל מי הורה לצה"ל להשתתף בפיזור הפגנה, או בריכוז הפגנה, ביצירת "קוראלס", מה שעלול היה להיגמר באסון? מי הורה לצבא להשתתף  חמוש בפיזור הפגנה  במדינת ישראל, באמצע השטח הריבוני, מחוץ לאזור שחל עליו צו אלוף? מאז "השבת השחורה" לא היה מצב שצבא הקיף במדינת ישראל או בארץ-ישראל יישוב יהודי, וצר עליו, והקיף אותו בקונצרטינות תיל. אלפי חיילים לפיזור הפגנה  - להשלטת סדר, להיות הידית באלה של ניסו שחם. ועד שלא יודח משורות המשטרה – כל המשטרה  ניסו שחם. כשם שאמרו בפיזור חוות-גלעד: כולכם שחר איילון – כולכם ניסו שחם עד שלא יורחק מן המשטרה. כתם לדיראון עולם. מה ייעודו של צה"ל? כתוב: "להגן על קיומה של מדינת ישראל, על שלמותה וריבונותה, ולסכל מאמצי אויב לשבש את אורח החיים התקין בה". ומה כתוב בקוד האתי של צה"ל? "חייל לא יעשה שימוש בנשקו או בכוחו נגד אוכלוסייה לא לוחמת". מה היה שם בכפר-מימון? את מי הקיפו 15,000 חיילים? אויב? אוכלוסייה לוחמת? החיילים עשו שימוש בכוחם נגד אוכלוסייה לא לוחמת, בניגוד לייעודו של צה"ל, בניגוד לקוד האתי שלו, בתוך מדינת ישראל הריבונית, לא בתוך שטח צבאי סגור, כי הכול מותר בשם ההתנתקות, גם פירוק הדמוקרטיה הישראלית לגורמים. גם - ואולי זה החמור מכול – מקימים חומה בלב ארץ-ישראל, אומרים כדי להפריד בין יהודים לערבים. השבוע הזה הקימותם חומה בין עם ישראל לצבאו. לעולם לא ייסלח לכם הדבר הזה, לשלוח חיילי צה"ל מול אוכלוסייה אזרחית בהפגנה. הפגנה בלתי חוקית, אני יודע. מחר תהיה הפגנה בלתי חוקית בירושלים, גם לשם תשלחו 15,000 חיילים עם נשק לפזר הפגנה בלתי חוקית? בשם ההתנתקות הכול מותר. כבר קראנו "השחיתות יכולה לחכות". כבר קראנו שהביטחון, גם הוא יכול לחכות, אם אפשר לקחת צבא שלם, 55,000 חיילים, שיעסקו בהתנתקות. צבא שלם, והוא מתאמן חצי שנה ומתכונן חודשים ארוכים למעשה הזה. אני חשבתי שייעודו של הצבא הוא להבטיח את קיומה של מדינת ישראל, להגן עליה מפני אויביה, לתקוף את משגרי ה"קסאם". מאות פצצות מרגמה וטילי "קסאם" נורו בשבועות האחרונים, וצה"ל לא עשה כלום, כי הוא היה עסוק בהתנתקות. ואם היה עושה משהו על יעדי השיגור של ה"קסאם", על המחרטות, על מי שפועל בחודשים האחרונים בחסות ה"תהדיה" הזאת ומכין לנו טרור מסיבי - אם היינו פועלים נגדו כפי שמובטח לפעול נגד הטרור, זה היה מזיק להתנתקות. זה היה רע מאוד. לא היה תיאום. אז צה"ל יכול כולו לפנות מן המלחמה בטרור, מן המשימות הקבועות של הבטחת שלמותה וריבונותה של מדינת ישראל, ולעסוק במשהו אחר. אז אולי צודקים אלה שאומרים שלא צריך צבא כזה גדול. אם כל הצבא יכול לעסוק במשהו אחר, אחת משתיים: או שהוא מועל בתפקידו במלחמה בטרור ובהבטחת ביטחונה של ישראל, או שאין צורך בצבא כזה גדול. אם אפשר לקצר קורס חובשים בצה"ל מ-14 שבועות לעשרה שבועות, אולי הקורסים בצבא ארוכים. אולי החובש בצבא לא צריך לדעת כל כך הרבה, כי צריך לקחת את החיילים האלה – הבטיחו 55,000. לוקחים חובשים מקוצררים, שלושת-רבעי חובשים, כי צריך לספק כוח-אדם להתנתקות. זה קורס שאני מבין בו, ואני יודע מה עשיתי כשהייתי קצין רפואה ראשי וניסו להוריד שבוע אחד מהקורס הזה. אני מניח שאותו דבר עושים בטנקים ולטייסים. בשם ההתנתקות גם הביטחון איננו קדוש. הקרבתם את הדמוקרטיה. הקרבתם את טוהר המידות והשחיתות מותרת. גם את הביטחון מקריבים בשם ההתנתקות. באמת שלא מגיע אמון לממשלה הזאת.
שישמרו על הגדר, למה בירושלים - - -
זה אותו יועץ משפטי שאמר ששרון - - -
אדוני היושב-ראש, חברי חברי הכנסת, אנחנו עדים ליותר ויותר דיווחים על אלימות משטרה, חלקה אלימות קשה בהפגנות, בעימותים שונים עם מפגינים שמתנגדים לתוכנית ההתנתקות. אנחנו שומעים דיווחים על פגיעה במפגינים כאשר שוטרי יס"מ יושבים עליהם, ואז תוחבים אצבעות לנחיריהם. שמענו כולנו את דבריו של תת-ניצב ניסו שחם. עם זאת, אנחנו זוכים לראות מעט מאוד תלונות למח"ש. הדבר מדאיג, משום שהוא מעיד על אמינות נמוכה מאוד של מחלקה הזאת בציבור. יש תחושה ששם כביכול יד רוחצת יד, ושוטרים לא יחקרו כהלכה את חבריהם. אני קורא למשטרה להקפיד מאוד כדי שלא תיווצר אפילו מראית עין של אלימות עם גיבוי. תודה רבה.
אדוני היושב-ראש, אדוני השר, חברי חברי הכנסת, אתחיל מהסוף. כשהתקיים הדיון בוועדת הכנסת, ראיתי איך מגייסים חברים להפיל את החלטת המליאה הזאת להקים ועדת חקירה; ראיתי את הגיוס, ראיתי את חבר הכנסת עמרי שרון מגיע להצביע, ואמרתי שהוא חייב לפסול את עצמו – זה לא ניגוד עניינים, זה העניין עצמו – אבל הוא לא פסל את עצמו, ואז ראיתי שמגיעים בריצה מחליפים, סגני שרים זה מקרוב באו, זה מקרוב מונו, באים להשיב טובה תחת טובה. איך נקרא לזה? "טובה תחת טובה". הם התגייסו כדי למנוע את חקירת השחיתות שמינתה אותם לסגני שרים. יושב-ראש הוועדה ניחן ברגישות אנושית רבה מאוד. רבותי, אינכם מעריכים את מידת הרגישות והתובנה הפסיכולוגית של חבר הכנסת בר-און. הוא מסתכל עלי ושואל: מה חשבת שיקרה כאן? זה המקום שבו נגמרים החלומות. חברי הכנסת, היום אתם תוכלו להוכיח לרוני בר-און שאתם לא ציניים, שאצלכם לא נגמרו החלומות, שאתכם אי-אפשר לקנות כך, ששחיתות היא דבר שצריך להילחם בו ולא לכרוע ברך לפניו. לא הכול ציני, לא הכול בדיחה, לא הכול למכירה.
אני באתי ואמרתי על אלה שבאו לוועדת הכנסת בריצה כדי להפיל את הצעת החוק. עליהם דיברתי.
התחושה הציבורית היא תחושה של מיאוס כולל, כי בכל מקום שנוגעים בו, נגעה השחיתות, כמו מגפה – במינויים הציבוריים, לאסוננו בצבא, במשטרה, במינויי מקורבים, בכל המערכות. מאז עסקנו בנושא במליאת הכנסת, הגיעו אלי עשרות פניות של אזרחים, אנשים שיודעים משהו על משהו, והתחילו לספר לי איך פתאום הוקמה גדר ההפרדה, הפרויקט הענקי, ומי מרוויח, אילו מחצבות מרוויחות מהגדר, מי מרוויח מהקרווילות שפתאום נוחתות בניצן - -
- - מי הקבלנים. הביאו לי גזרי עיתונים - איך אייל ארד, אחד מאדריכלי התוכנית הזאת, הוא זה שזוכה במכרז להסביר את התוכנית הזאת. ומה שמדאיג, זה שאנחנו כבר לא צועקים; כל כך התרגלנו לחיות בתוך זה, שאפילו איננו שמים לב שהשחיתות הגיעה עד צוואר.
בדיונים שהתקיימו כאן, גם בוועדה, גם במליאה, הובע החשש שכל העניין הזה של ועדת החקירה לחקר השחיתות לא נועד אלא לטרפד את תהליך ההתנתקות. נדמה לי שבעניין הזה אין חשש. נדמה לי שכולם כבר מבינים שאין לוחות זמנים חופפים או מתאימים בכלל, והטיעון הזה אינו אלא טיעון דמגוגי. לא על זה תהיה הוועדה, לא את זה היא תחקור ולא את זה היא תוכל למנוע. לצערי, אולי, אבל לא זה הנושא. לכנסת יש תפקיד מרכזי כמפקחת על הרשות המבצעת, כרשות  מפקחת על הרשות המבצעת, וזה מה שאתם, חברי הכנסת, מתבקשים לעשות היום. חברי הכנסת, היום הוא יום ארוך ומייגע, היום האחרון של המושב. נדמה לי שברור לכולנו איפה אנחנו עומדים ומה אנחנו רוצים להשיג. אני קורא לכם לדחות את הצעתה של ועדת הכנסת, להקים ועדת חקירה פרלמנטרית  ולתמוך בהסתייגויות השונות.
אדוני היושב-ראש, טוב שהזכרת שהנושא הוא חוק מרשם התושבים, מרשם האוכלוסין. באמת צריך לראות שהממשלה הזאת דואגת, או בכלל מסוגלת לדאוג, לאוכלוסייה שלה מעבר לניירות שהיא מעבירה מצד לצד. גם לגבי ניירות יש השגות נכבדות על הבנת הנקרא שהממשלה הזאת הגיעה אליה, כשהיא מנהלת במשך חודשים ארוכים, 14 חודשים אמרו לנו, משא-ומתן עם מצרים על ההסכם בציר פילדלפי, והיא שכחה לכתוב שם נושא מרכזי כמו איסור העברת טנקים לרשות. אבל נעזוב את ענייני הביטחון, אנחנו עוסקים באוכלוסין, אנחנו עוסקים בדאגתה של הממשלה לאוכלוסייה שלה, איך היא רושמת אותם, לשם מה היא רושמת אותם, מה היא עושה עם הרישומים האלה. אלימות המשטרה בשבועות האחרונים הופכת להיות בלתי נסבלת, והיא מטויחת ומגובה על-ידי רשויות אכיפת החוק, רשויות שלטון החוק, מח"ש למיניהו. ככה מתייחסים לאוכלוסייה. עושה רושם שכל רישום האוכלוסייה שאנחנו מתכוונים להצביע עליו היום, איננו אלא כלי בידי חצר מושחתת, להפיכת מדינת ישראל למדינת משטרה, כאשר המשטרה היא הכלי בידי שלטון מושחת ליישם את צרכיו. משטר שמחזיק ילדות בנות 14 במעצר עד תום הליכים, כי הן הסכנה לקיום המדינה, הן הסכנה לביטחון המדינה, בשעה שנותנים לאנשים עם 120, 130, 140 תיקים פליליים, שהם גורמים מסיתים ידועים, להסתובב חופשי, כי זה מתאים לצורכיהם. זאת משטרה וזאת ממשלה שדואגת לרישום האוכלוסייה? ממש חשוב מאוד עכשיו לקיים הצבעה ודיון בנושאי מרשם אוכלוסייה? לשם מה הם זקוקים לזה? הם יודעים בדיוק את מי הם רוצים להחזיק בכלא, את מי אינם רוצים להחזיק בכלא. הם צריכים עכשיו עוד תיקון בחוק שאומר איך רושמים ואיך מעבירים מידע על אוכלוסייה? מדינה שמגרשת אלפי תושבים, אלפי אזרחים מבתיהם, בלי שיש פתרונות דיור אפילו למאות מהם, זו ממשלה שדואגת, ממש עכשיו, לדקדוקי העניות של מרשם האוכלוסייה? למי להעביר את המידע ולמי לא, כדי שידעו מי מכל האלפים האלה נזרק לרחוב ומי באמת קיבל 60 מטר ומאיים להתאבד, כי אין לו איפה לשים את כל חפצי חייו, שאגר במשך השנים שגר בביתו. החקיקה הזאת לא באמת באה לסייע למינהל תקין. היא באה לסייע לממשלת רשע, כדי להפוך את מדינת ישראל למדינת משטרה ולהשמיד את שרידי הדמוקרטיה כאן. גם אם החוק הזה בנסיבות אחרות הוא חוק נחוץ, נדמה לי שראוי שלא לקבל אותו בבית הזה בשעה הזאת.
זו באמת סיבה להרוס את בתי-הכנסת.
זו באמת סיבה מצוינת להרוס את בתי-הכנסת.
רגע, עכשיו אתה לא סומך עליהם? ובנושא הטרור - - -
אתה יכול לחזור לסעודיה, הבית הטבעי שלך.
אל תשלח, אל תשלח אותי לשום מקום - -
- - זו ארץ-ישראל. כאן מולדתי.
תפנה אל החברים שלך, לא אלי. אל תפנה אלי.
אתה תפנה אל החברים שלך, ותמליץ להם ללכת, לא תפנה אלי. לא תפנה אלי.
החברים שלך ידאגו שיהיה טרנספר יהודים - - -
אל תפנה אלי, כי אני אפנה אליך ואחזיר אותך למקום.
אתה חצוף. החוצפה שלך עוברת כל גבול.
אדוני היושב-ראש, אדוני השר, חברי חברי הכנסת, עסקנו רבות היום בהיבטי הביטחון, הסוגיות הצבאיות של ההסכם הזה. שמענו הרבה על מה שלהבנתי הוא חוסר האחריות הפושע ממש של ראש הממשלה ושל שר הביטחון, שכדי להשלים מהלך של גירוש צריכים לצאת עד גבולות "הקו הירוק", כדי לא להיות שם, כדי לא להיות מחויבים למה שקורה שם. להבנתי, מדובר במדינת ישראל מתאבדת, מדינה שמקריבה את עתידה למען אינטרס מיידי של כאן ועכשיו, כי אם לא ישלימו את המהלך הוא לא ייחשב בכלל. אז סתם יחריבו בתי-כנסת, סתם יגרשו יהודים, הלוא זה לא ייחשב לנו לכלום. לכן צריך לצאת משם ובאמת לעזאזל העתיד. אבל כיוון שכבר דשו בזה כל כך הרבה בשעות האחרונות, אני רוצה לעסוק בהיבט עומק אחד, בכמה משפטים -  למה זה דרוש. היבט העומק הוא ההיבט של הציונות. ראו, אלפיים שנה היינו בגלות, עם בלי ארץ. היינו סוחרים טובים, היינו למדנים גדולים, היינו רבנים ודיפלומטים ורופאים ועורכי-דין. לא היינו איכרים ולא היינו חיילים. הציונות באה לפתור את האנומליה של העם היהודי - להחזיר אותו, לחבר אותו לאדמה, לעשות פרודוקטיביזציה של העם היהודי, ולהפוך אותנו שוב לעם שיש בו איכרים ויש בו חיילים, כי היה ברור שבלי חיבור אמיתי לאדמה לא נוכל לממש את זכותנו על הארץ, ובלי להיות אחראים  לגורלנו מההיבטים הביטחוניים והצבאיים לא נוכל לשמור על המפעל. ראש הממשלה ויתר על הציונות. מהיום שהוא קבע שעם ישראל יכול להיות מוגדר ככובש בארצו, שיש אזורים בארץ-ישראל שאסור ליהודים לגור בהם - הוא ביטל את הציונות למעשה. אם הוא ביטל את בניין-העל, אין שום צורך עוד בשני העמודים שתומכים את התקרה הזאת, לא בביטחון ולא בהתיישבות. אז ראינו את הטרקטורים הורסים את ההתיישבות. הוכח שאפשר, כאילו שהיינו זקוקים גם להוכחה הזאת, הוא גם מחריב את בתי-הכנסת. אגב, יש בית-כנסת אחד שלא שר הביטחון ולא ראש הממשלה יחריבו, אתם יודעים איזה הוא? בית-הכנסת בשא-נור, כי הוא היה פעם מסגד. לא יעזו לפגוע במסגד. בתי-כנסת - כמובן יחריבו, מה השאלה, זה שלנו, לנו מותר להרוס, זה שלנו. אבל את בית-הכנסת בשא-נור לא יהרסו כי הוא היה מסגד, ואסור לפגוע בקודשי האסלאם, חס ושלום וחלילה וחס. אבל אחרי שמחריבים את הבסיס, את העמוד הזה של הציונות, של ההתיישבות, את הערך הזה של ההתיישבות, ודאי שאין טעם שסתם עמוד ביטחון יעמוד מול השמים הריקים האלה, שאין לכם בהם אלוהים, ואין לכם אלוהים, ובהעדר אלוהים אין לכם ארץ-ישראל וגם לא תהיה לכם ארץ-ישראל. סתם יעמוד עמוד ביטחוני, כמו איזה ציר פילדלפי, בחלל הריק - לא מחבר כלום, לא מחובר לכלום? ודאי שאין לו משפט קיום. אבל ויתרתם על עוד עיקרון אחד של הציונות - שעם ישראל אחראי לביטחונו, לא סומך על המצרים שימנעו טרור פלסטיני מרצועת-עזה, לא מסתמך על הגויים, לא מסתמך על הערבים כדי שערבים אחרים לא יהרגו אותנו. הציונות היתה: אנחנו דואגים לביטחוננו, לא המצרים דואגים לביטחוננו, ואתם מפקירים גם את העמוד הציוני הזה. איבדתם את הבסיס המוסרי, ההיסטורי, הציוני לתקומת ישראל. לא תהיה לכם תקומה.
גברתי היושבת-ראש, אדוני השר, חברי חברי הכנסת, הצעת האי-אמון שאנחנו הגשנו בה עסקה בעוני ובמחיר הלחם, וההצעה שנעסוק בה מייד לאחר מכן תעסוק במינוי שרים חדשים. בממשלה שיושבים בה כבר היום 20 שרים ו-12 סגני שרים, שעולים מיליונים רבים, עשרות מיליונים רבים לקופת המדינה, הממשלה הזאת איננה חשה כל קושי שהוא לבוא ולהטיל על החלשים ביותר, על אלה שאינם מסוגלים לעמוד בכך את שיעור עליית התשומות שגורם לעליית מחירי הלחם כדי שהם יישאו אותו על כתפיהם. שמענו הרבה משלים על האיש השמן ועל האיש הרזה ומי נושא את מי. היום יקראו לכם לאשר מינוי של שרים נוספים, ועל העניים יטילו עלייה במחירי הלחם. חברי חברי הכנסת, זו ממשלה לא ראויה וראוי לשלוח אותה לבחירות חדשות, ויפה שעה אחת קודם. תודה רבה.
אדוני היושב-ראש, אדוני סגן השר, חברי חברי הכנסת, 20 שרים כבר יש לנו, ו-12 סגני שרים עוזרים על-ידם, אבל רוצים עוד. הטענה של הממשלה היא שרוצים עוד כדי למלא את השורות. בדרך הסוערת שעברנו בקיץ הזה נפלו כמה חללים, וצריך למלא את השורות החסרות ולמלא את החסר. אבל אם תשימו לב למה שקורה בוועדות הכנסת – וכולכם מכירים את המצב שם: מרוב צ'יף לא נשארו לו אינדיאנים; מרוב גנרלים כבר אין לו חיילים. אני חושש מה יקרה עוד מעט בהצבעות בוועדת הכספים לקראת התקציב, אם הוא ירצה לרכוש לצדו את כל אלה שהיום אינם נאמנים לו במאה אחוז, את כל אלה שהיו מורדים או כתומים בקיץ האחרון. גם הם יהיו שרים או סגני שרים, אחרת למה שיצביעו בשבילו? הרי אנשים לא מצביעים כאן בגלל נאמנות אידיאולוגית לליכוד, או בגלל המחויבות שלהם לארץ-ישראל, אלא אם כדאי או לא כדאי, ולכן גם אותם ינסו לקנות שם. את מי מינו לסגני שרים ממש לפני הפגרה? ואת מי מבקשים למנות לשרים היום? וזה כן אישי; בניגוד למה שאמר חבר הכנסת דהן, שכל דבריו אינם אישיים, מה שאני מתכוון לומר הוא אישי. רוצים למנות לשרים את מי שהיו נאמנים לראש הממשלה ותמכו בו בגירוש ובעקירה, ומבקשים שנתמוך בהצבעה הזאת. 500 משפחות יושבות חודשים בבתי-מלון, בכלובי זהב, כי בער מאוד לממשלה הזאת לגרש, לעקור ולהרוס, גם כששום דבר לא היה מוכן לקליטה. לא משנה אם מוכן או לא, נהרוס. אחר כך נדאג. והיום הם תקועים בבתי-מלון, בגדי החורף שלהם במכולות, וכשהם באים למינהלת סל"ע, השם האורווליאני שבא להסתיר - הם מסייעים למגורשי עזה, מסייעים – כשהם באים לשם לבקש פיצויים מבקשים מהם את הארנונה משנת 1975, את תשלומי החשמל מ-1982 ואת האישור שהילד שהיום בצבא גמר כיתה ד'. איפה הניירות? אולי במכולה, אבל אסור להם לפתוח את המכולה, כי אם הם יפתחו את המכולה הם יאבדו את הביטוח. ומי יכול להחזיק את הניירות? המפרק של גוש-קטיף, אבל הוא לא יעביר את זה למינהלת. עושים להם את המוות. ומרוב שעושים להם את המוות גם מבקשים שנעזור להם למנות עוד שרים בממשלה הזאת, שעושה את המוות למגורשים. וממי הם מבקשים? אדוני היושב-ראש, אפשר שאנחנו עושים חסד וצדקה למועמדים לתפקידי שרים כאשר אנחנו מתנגדים ויוצאים למנוע את מינוים. למה חסד ולמה צדקה? תזכרו את מאמר הנביא ישעיהו: שרייך סוררים וחברי גנבים, כולו אוהב שוחד ורודף שלמונים, יתום לא ישפוטו וריב אלמנה לא יבוא אליהם. היום אנחנו מבקשים למנוע מיהודים לבוא לחבורה הזאת, ואין להם אלא להודות לנו. תודה רבה.
אדוני היושב-ראש, חברי חברי הכנסת, לפני שבועיים התפרסם ב"מעריב" הסיפור התמוה על זוג סטודנטים במעונות הסטודנטים באוניברסיטת בן-גוריון, שביום העצמאות האחרון תלה דגל ישראל בחלון, ולפני כחודש פנה אליו אב הבית וביקש להסיר את הדגל. היתה מהומה מקומית. אני חשבתי שמדובר בניפוח של כל הדברים, אבל היום קיבלתי תשובה מנשיא האוניברסיטה שאומר לי: מדיניות האוניברסיטה בנושא זה היא ברורה - הנוהל מחייב קבלת אישור להנפת דגלים. לא יעלה על הדעת שכל בר-בי-רב יניף דגל על דעת עצמו במקום ציבורי. רק שתדעו, דגל ישראל. דגל ישראל. זה לשירות הציבור, רק שתדעו איפה אתם חיים.
אדוני היושב-ראש, חברי חברי הכנסת, נושא הרופאים בשירות בתי-הסוהר הוא דוגמה לבעיה ותיקה ועתיקה בקרב אוכלוסיית הרופאים בכלל, והיא העובדה שרופאים חובשים שני כובעים. כל הרופאים בשירות הציבורי חובשים שני כובעים, בהכרח כך: יש להם חובה למטופל וחובה לארגון. לצורך העניין, אני מתייחס פחות לנושא שהחוק מעמיק בו, ולחלק הזה אני דווקא מסכים, של טיפולם של רופאי שב"ס או הוועדות הרפואיות שהם עורכים לאלה שמשרתים בשירות בתי-הסוהר. אבל, אותם רופאים מטפלים גם בכלואים. זה בעצם עיקר תפקידם של רופאי שב"ס. כאן הדוגמה של שני הכובעים שחובש רופא היא הדוגמה הקיצונית. גם בקופת-חולים יש בעיה כזאת. האם ייתן הרופא למטופליו תרופה יקרה? יעדיף את טובת החולה או יעדיף את טובת הקופה? בשירות הצבאי המצב קיצוני יותר, כאשר הרופא צריך לתת תשובה אם הוא מאמין לטירון שרוצה לנוח באוהל או מאמין לקצין שצריך לצאת למסע. האם הוא יעדיף את טובת הפרט, שאומר שהוא מרגיש רע ושוכב בחדרו, או את טובת הכלל, שצריך להגן על המוצב? התלבטות קשה שלא הוכחה מעולם. בשירות בתי-הסוהר הדוגמה הזאת היא קיצונית ביותר. אסור שנהפוך את השירות הרפואי בתוך בתי-הסוהר לחלק מזרוע הכליאה והענישה, לחלק מהזרוע שיכולה לסחוט את האסיר, שיכולה להפעיל עליו לחצים ולהעדיף את טובת המדינה, המיוצגת על-ידי שירות בתי-הסוהר, על טובת הפרט הכלוא שם. לכן אני מציע שלעניין הזה יהיה מנגנון של פשרה, מנגנון ביניים שבו רופאי שירות בתי-הסוהר הם רופאי מדינה; מסופחים אולי לבית-חולים ממשלתי סמוך, אבל אינם כפופים ישירות לשירות בתי-הסוהר, לא הנציב הוא שממנה אותם, לא הנציב משלם להם את המשכורת. ולכן אם לפעמים הם מאמינים לאסיר, מאמינים לכלוא ומעדיפים את טובתו, הם לא יכולים להיענש על כך.
דיברתי על הצבא ודיברתי גם על הפרובלמטיקה הקשה שיש בצבא, אבל היא לא קיצונית כמו בשירות בתי-הסוהר. אני אסביר לך מה ההבדל: חייל רשאי לקבל ייעוץ רפואי מחוץ לצבא, זאת זכותו. בשירות בתי-הסוהר הוא כלוא. הוא מה שנקרא captive audience, מה לעשות? זאת הקללה. תודה רבה.
אדוני היושב-ראש, אדוני סגן השר, חברי הנסערים - - -
חברי הכנסת הנסערים, החוק הזה בנפשנו, כי הוא נוגע בביטחון מדינת ישראל. אנחנו מדינה קטנה, מוקפת אויבים, ועולם שלם עומד להטביע אותנו בכל רגע, ולכן אם לא נחוקק את החוק הזה, חס וחלילה יקומו עלינו אויבינו להחריבנו. לכן, בשם הביטחון, אני קורא לכם להמשיך את הוראות השעה מימי המנדט הבריטי ועד בוא המנדט הטורקי חזרה. די נמאסה על כולנו העובדה, שבשם הביטחון מורחים אותנו בהוראות שעה עשרות שנים. יש חוק, והחוק בצינור, ואפשר לעבוד עליו ולחוקק אותו. בשביל 66 אנשי מילואים, כמו שהציגו לנו, בשנת העבודה הבאה, צריך לחוקק הוראת שעה במקום לעבוד על החוק – זה מצב נלעג ומכוער. אבל אני מחויב לביטחון ישראל, וכל מה שביטחון ישראל חשוב לו – אני בוודאי מסור ואשתדל לסייע לו. אנחנו זקוקים לאנשי המילואים שלנו כדי שיגנו על מדינת ישראל. והנה, הקיץ הזה לקחו 50,000 אנשי צבא לשלושה חודשים, 4.5 מיליוני ימי עבודה, וכמובן עשו אתם דבר אחד, החריבו את גוש-קטיף ואת צפון השומרון, גירשו יהודים. ועכשיו קוראים לי, בשם הביטחון הלאומי, לקרוא שוב לאנשי מילואים, ל-66 מהם, כדי להציל את המדינה. אני מבקש ממערכת הביטחון לשכנע אותי מחדש שהצבא דרוש אך ורק כדי להגן על המדינה ולא לצרכים אחרים. תודה.
באמת אין צורך לשוב ולגנות כל מי שמרים יד על חייל ועל שוטר. גינינו את זה, אמרנו: איש בל ירים יד על חייל ועל שוטר. אבל נדמה לי שבכל המקהלה הקולנית למדי שהיתה פה היום - אני לא זוכר אותם מרימים קולם נגד הפגנות הערבים והשמאל שעקרו עין של חייל בבילעין, ויש חייל שמת באחת ההפגנות ההן, ואינני זוכר אם הוא מת מאבן שפגעה בראשו והוא נפל מהטראסה, או ממכת חום. נדמה לי שהדבר הזה לא הובהר עד עצם היום הזה. שם לא היה לו פנס בעין, עד היום אין לו עין, אבל איש לא מרח את תמונתו אלף פעם על כל העמודים של התקשורת המקומית.
אדוני היושב-ראש, אדוני סגן השר, חברי חברי הכנסת, שישה קורבנות נפלו בחדרה, ועשרות פצועים, ולבנו עם משפחות החללים, ועם הפצועים. אבל צריך לזכור גם היכן זה קרה. זו חדרה, זו שהגדר מגינה עליה כל כך טוב. הגדר שחוצה את כל ארץ-ישראל מגינה עליה להפליא. כל מי שחקר את עקומת הפיגועים בארבע השנים האחרונות יודע שהשיא היה במלון "פארק", ולאחר מכן יש ירידה תלולה בעקומת הפיגועים. אבל הגדר? הקילומטר המבצעי הראשון של הגדר היה מוכן רק שישה חודשים לאחר מכן. אחרי מלון "פארק" קרה דבר אחד: מבצע "חומת מגן". "חומת מגן" הוריד את הפיגועים, אבל כל אלה שבאו יום-יום ושעה-שעה לשכנע את עם ישראל שאם לא תהיה גדר יהיו פיגועים, משווקים את הגדר כגורם מספר אחת שמונע פיגועים בישראל, וזה לא נכון.
צה"ל בערי יהודה ושומרון מונע פיגועים, וצה"ל במחסום תפוח, כפי שאתה שכנעת מהבמה הזאת לפני דקות אחדות.
הגדר הזאת עושה דבר אחד: היא מחלקת את ארץ-ישראל ומקימה מדינה פלסטינית דה-פקטו. ועכשיו, כשהגדר נכשלת, וכשיש פיגוע בחדרה בצל הגדר, אז יבואו לתרץ אלפי תירוצים איך זה בכל זאת יש פיגוע בחדרה. החקירה עוד לא הסתיימה, אני יודע, ועוד לא ברור אם המחבל עקף מדרום, או חפר מנהרה מלמטה, או קפץ בסולם מלמעלה, כל הדברים שאמרנו שיקרו, או עבר עם לוחיות זיהוי מזויפות באחד המחסומים, וגם בעתיד יכול להיות כך. גם את הגדר בעזה עברו – במכולה כפולה או בתירוץ אחר. ראש הממשלה היה זה שידע תמיד להסביר כל כך יפה למה גדר לעולם לא תהיה מסוגלת לתת ביטחון לעם ישראל, עד שהוא החליט לחלק את הארץ, ואז פתאום היא כן מספקת ביטחון לעם ישראל. היום נבוא לתבוע את דמיהם של הנרצחים מרוצחיהם, אבל לא נשכח גם את אלה שנשאו את שם נפגעי הטרור לשווא ודיברו בגאון על ביטחון ישראל כשכל כוונתם היתה לחלק את הארץ ולהקים מדינה לפלסטינים בלב ארץ-ישראל.
מה שנכון - שאין זה מעלה ואין זה מוריד - - -
אולי להוסיף על מה שאמרת - אני חושב שאם חלקים ניכרים באוכלוסייה יהיו מחוסנים, העומס על מערכת הבריאות יהיה קטן יותר, בתי-החולים לא יהיו מוצפים בחולים מבוגרים או בילדים עם מחלות נלוות לשפעת, עם דלקת ריאות, ואז אם חלילה תתפרץ מגפת שפעת העופות, יהיה יותר סיכוי להתמודד ולהציל יותר חיים. זו משמעות החיסון ההמוני, בין השאר.
אדוני היושב בראש, אדוני שר הבריאות, חברי חברי הכנסת, בעולם הרפואה כמעט שאין נושא שאין עליו ויכוח. כל מי שחלה אי-פעם במחלה שהיא יותר מסובכת משפעת ונזקק לעצתו של רופא מומחה, מכיר מניסיונו את התופעה של חוות דעת נוספת, מה שנקרא בלעז  second opinion. ואם מישהו חלה ופנה לרופא וביקש חוות דעת נוספת, לעתים קרובות הוא מקבל חוות דעת הפוכה מהראשונה, והאדם נמצא במבוכה. יש כמעט רק תחום אחד ברפואה שאין עליו חילוקי דעות: בתחום הרפואה המונעת כמעט שאין ויכוח על כך שחיסונים הם ההשקעה היעילה ביותר לרפואה. כל שקל שמוצא על חיסון יכול לחסוך מאות שקלים על טיפול רפואי באלה שחלו כי לא חוסנו. יש מחלות שחיסון הוא התרופה היחידה הקיימת עבורן, בהעדר כל טיפול אחר. כלבת זו רק אחת הדוגמאות לכך. חלק ניכר מהחיסונים המוכרים לנו אמורים להינתן בגיל הילדות, חלקם כבר בשנת החיים הראשונה - חיסונים נגד טטנוס ודיפטריה ושעלת וחצבת ואדמת, שיתוק ילדים ודלקת קרום המוח, דלקת כבד נגיפית והמופילוס אינפלואנזה - כולן מחלות עם פוטנציאל להיות מחלות קטלניות, וכל החיסונים הללו וגם חיסונים אחרים ניתנים בגיל הילדות, חלקם מעניקים מיגון לשנים רבות ומקצתם מצריכים חיסון חוזר או מנת דחף כעבור שנים מספר. אלא שבישראל, שבה העוני הגיע לממדים מדאיגים, אלפי ילדים אינם זוכים לחיסון כי החיסונים עולים ממון רב. אגרת חיסון לילד, ערכה 350 ש"ח, ואם נכפיל אותה ב-100,000 תינוקות בישראל בממוצע בשנה, מדובר ב-35 מיליון ש"ח. הגבייה בפועל מהאגרות האלה עומדת היום על כ-50%. על כל שאר האנשים חל פטור מביטוח לאומי, כי הם נמצאים בסטטוס של הבטחת הכנסה, ויש עוד הקלות שונות בגבייה. 7 מיליוני ש"ח בשנה עלות החיסונים הניתנים באמצעות טיפות-חלב בקופות-החולים, כלומר לוקחים מחצית מ-35 המיליון שהיום אין גבייה בפועל שלהם, ועוד 7 מיליוני ש"ח - מדובר בהוצאה שנתית של 25 מיליון ש"ח לשנה הנדרשים כתוספת לתקציב הבריאות כדי לתת חיסונים חינם לילדים. במונחי המשק הרפואי של מדינת ישראל בתקציב שהוא כמעט 17 מיליארד ש"ח, מדובר ב-1.5% מתקציב הבריאות. אבל משרד הבריאות, ודאי נשמע את שר הבריאות לאחר מכן אומר: אין לי, התקציב שלי כבר קצר, השמיכה קצרה, אין לנו תרופות מצילות חיים לחולים הזקוקים להן, והאוצר שיש לו מעדיף לומר שאין לו, כי יש לאוצר מגמה להעמיס יותר ויותר מההוצאה הלאומית על בריאות על כתפי האזרחים. האוצר אומר שאין לו ומציע למשרד הבריאות לכלול את החיסונים כחלק מתקציבו האורגני, בלא כל תוספת. לכאורה אולי האוצר צודק. אם זה רק 1.5% מההוצאה הלאומית לבריאות, אולי באמת שיספוג את זה משרד הבריאות ויוציא את זה ויחוסנו הילדים? כדי להשתכנע שהאוצר צודק או טועה בטיעון זה, אפשר לבחון טיעון מעולם אחר לגמרי: אין ספק שהטרור הוא איום קיומי על ישראל. קברניטי המדינה החליטו שגדר הפרדה היא שתציל אותנו מהטרור, ולפיכך יש לבנותה, תעלה כמה שתעלה. בהתחלה אמרו שתעלה 5 מיליארדים, אחר-כך הגיעו ל-12 מיליארד, כל אלה סכומים מחוץ לתקציב הביטחון. למה מחוץ לתקציב הביטחון? טרור זה לא חלק מהמטלה המוטלת על מערכת הביטחון? אם זה כל כך חשוב לביטחון, למה שתקציב הגדר לא יהיה חלק מתקציב הביטחון? רק לשקרנים ולאלה שיש להם מה להסתיר הפתרונים. אני לא הבנתי עד היום למה יש דברים ענקיים מהסוג הזה שמכניסים אותם לתקציב ודברים אחרים שמסרבים להכניסם לתקציב ואומרים למשרד: ספוג על חשבון, על כתפי החולים החלשים. אם אפשר לעשות את זה בתקציב הביטחון, ולהגדיר שתקציב מסוים הוא חיצוני לתקציב המשרד, נדמה לי שנכון לעשות את הדבר גם בתקציב משרד הבריאות. משרד האוצר נמנע מלתקצב את החיסונים הללו גם בידיעה שחיסונים חוסכים הרבה מאוד כסף, גם בידיעה שאלפי ילדים בישראל אינם זוכים לחיסון וסופם חלילה למות או לחלות במחלה קשה, שמעמיסה הוצאות עתק על מערכת הבריאות. למה? זה לא אותו כיס, מסבירים לנו. כאילו לא המסים של כולנו הם אלה המרכיבים את תקציב המדינה. האם ייתכן שמשרד האוצר לא ממש מתעניין בבריאות האזרחים ומשחקי כוח בין פקידי משרד האוצר ופקידי משרד הבריאות מעסיקים את משרד האוצר יותר מאשר בריאות אזרחי ישראל? אין לי ספק שהגורמים המקצועיים במשרד הבריאות תומכים בחוק שאני מציע, ואני מקווה כי שר הבריאות יצטרף כעמדתו האישית לתמיכה הזאת. ברור לי שההתנגדות לחוק, התנגדות שסוכמה בוועדת השרים לחקיקה, היא התנגדותו של משרד האוצר. אני מקווה כי יימצא בבית רוב לתיקון החוק, משום שיש כאן דיני נפשות ודיני ממונות ושניהם כאחד מכריעים לטובת הצעת התיקון שלי. תודה רבה.
אדוני היושב-ראש, יש חברי כנסת שמוסיפים כבוד לבית הזה גם כשהם עוזבים אותו - חבר הכנסת מצנע הוא אחד מהם, ואני מברך אותו על מה שהוא עושה - ויש חברי כנסת שמפחיתים את כבוד הבית כשהם נשארים בו. ולהבנתי, חבר הכנסת עמרי שרון, מי שהודה היום באשמה, טוב לו, טוב לבית הזה וטוב לעם ישראל – שאיש בעם הזה איננו מאמין שהאבא לא ידע על מעשי הבן -  שיקום וילך. לפני חודשים מספר, בוועדת הכנסת, עלה נושא השחיתות, וביקשתי מחבר הכנסת שרון לפסול עצמו מהצבעה, כי ההצבעה הזאת היא עליו, והוא נמנע והוסיף בכך חטא על פשע. לכבודו ולכבוד הבית, שיתפטר.
אדוני היושב-ראש, חברי חברי הכנסת, אני מזכיר ששר הבריאות אמר שהוא אישית תומך בהצעה שוועדת השרים התנגדה לה, וקשה לי להאמין שמישהו בבית הזה ירצה להתנגד לחיסוני ילדים. תודה.
אדוני היושב-ראש, חברי חברי הכנסת, אם מה שהתפרסם בתקשורת על הריגתו של דארי אכן נכון, וממצאי הנתיחה אכן מפריכים את הגרסה הראשונית של המשטרה, נראה שנהרג אדם על לא עוול בכפו, ואני מקווה שהפעם מח"ש תתעלה על הדוגמאות הקודמות שהפגינה לציבור, תדע לחקור, תדע להמליץ על העמדה לדין והצדק ייעשה. אני מבקש לדבר על מה שהתרחש בהר-הצופים, בעיסאוויה, בגבעה-הצרפתית, בעקבות מעשה ההריגה הזה. הגופה של דארי הועברה לבית-החולים "הדסה הר-הצופים". זה בית-חולים אוניברסיטאי, 350 מיטות, המשרת בעיקר את הסביבה שלו. כ-70% מהאוכלוסייה שהוא מטפל בה הם ערביי מזרח-ירושלים, גם ערביי עיסאוויה. בעקבות האירוע נזרקו בקבוקי תבערה בבית-החולים, היו הצתות רכב בחצר בית-החולים, ברחובות ובכבישים של האוניברסיטה בהר-הצופים, כלי רכב נפגעו, הושלכו אבנים על סטודנטים באוניברסיטה. מי יכול להבין את הדבר הזה? למחרת, בעקבות פרסום ממצאי הנתיחה שהפריכו לכאורה את גרסת המשטרה, שוב נזרקו שני בקבוקי תבערה על בית-החולים. אי-אפשר להבין את דפוס ההתנהגות הזה של הציבור בעיסאוויה, שבא לשרוף את בית-החולים שמטפל בו. על מי הם מוציאים את הזעם?
לא הציבור, מי שזרק שני בקבוקי תבערה על בית-החולים בעקבות הריגתו של דארי. אי-אפשר להבין את דפוס ההתנהגות הזה. תודה רבה.
אדוני היושב-ראש, חברי חברי הכנסת, חבר הכנסת סאלח טריף הורשע בקבלת שוחד, אך בחבר הכנסת טריף יש, כנראה, די אצילות, או שמא נאמר בושה, או שמא אינו מושחת עד היסוד, והוא אמר שהוא לא רוצה לשבת ולהישבע אמונים עד שלא נוקה. ולעומתו, בשבוע שעבר התיישב כאן על אחד הכיסאות חבר כנסת אחר, בנו של ראש הממשלה, יום לאחר שהודה באשמה והורשע והוא פושע לכל דבר ועניין, ואני ישבתי והסתכלתי בו. חשבתי: מה זה הדבר הזה? אין בו שמץ של בושה? מה שנקרא: הצחקתם אותם. מה עניין בושה לכאן? כסף יש כאן. השחיתות שבעזרתה הוא העלה לשלטון את אביו, בעזרתה העביר את חוק ההתנתקות וביצע אותו, השחיתות הזאת היא שגורמת לו להמשיך לשבת היום כחבר הכנסת, כדי שאביו יוכל בזכות שליש המפלגה שהוא לוקח אתו, לקחת גם את מימון המפלגות, מיליונים. כשיש מיליונים, עם כל הכבוד, הבושה יכולה להמתין במקום אחר. הבושה היא עניין לאניני טעם, למפונקים, לא לאנשי המשפחה. אין ילד במדינת ישראל שלא יודע שמדובר בעבירה שיש עמה קלון. הקלון הוא שלנו, שאנו מוכנים לשבת כאן אתו במחיצה אחת, ורק מסיבה טכנית, שבית-המשפט עוד לא החליט את מה שכל ילד במדינת ישראל כבר יודע, הוא יכול לשבת ולהביא בזכותו מיליונים של מימון מפלגות לאבא. אני משוכנע שאביו של חבר הכנסת עמרי שרון ידע על סכומי הכסף האלה שיזרמו לקופת מפלגתו החדשה, כי בניגוד למה שהוא ניסה לטעון, על המיליונים שזרמו לחשבון הבנק שלו בזכות מעשיו של הבן שעליהם הוא הורשע, בניגוד לכסף הזה, איש לא יוכל להאמין לשרון האב שלא ידע אז ולא ידע היום. סליחה, אדם אחד טוען שהוא מאמין לשרון האב, ולאסוננו, לאיש הזה קוראים מני מזוז, שטוען שאין בידו ראיות מספיקות לכך שהשחיתות שולטת בנו ומולכת בנו. והיום הכנסת תגיד: די. אבל באמת לא מדובר רק בשחיתות. כי אתם יודעים, גם בעולם הפשע לפעמים יש נאמנות של כנופיות פושעים זו לזו, נאמנות חברים באותה כנופיה. אבל בעולם התחתון שנכפה עלינו, בוגדנות היא שם המשחק. מנהיג שרימה מיליוני בוחרים, נטל את הליכוד וכפה עליו את התוכנית המדינית של מרצ, של "שלום עכשיו" - לקחת את הליכודניקים, להחריב את ההתיישבות, לעקור יישובים, להיכנע לטרור. מה הם רצו בסך הכול, חברי הליכוד? הם כל כך רצו לשלוט, כל כך רצו לשמור על אחדות הכיסא, שהיו  מוכנים להקריב בשבילו את עקרונותיהם, את ארץ-ישראל. לא הבינו שמי שמוכן לבנות ואחר כך להחריב כי זה מועיל לו באותה שעה - הם לא הבינו שהוא יתייחס אליהם כמו אל כושים בתקופת העבדות. הם נכון להיום בבחינת הכושי שעשה את שלו והיום הוא יכול ללכת. היום הליכוד מבין שהם היו המסטיק של ראש הממשלה. גם אנחנו, האיחוד הלאומי, היינו כאלה פרק זמן מסוים – כשהוא הקים את הממשלה הנוכחית הוא היה זקוק לנו, וכשרצה לצאת בתוכנית ההתנתקות שלו הוא פיטר את שרי האיחוד הלאומי, אבל לא היה יכול – או שלא רצה – להחריב אותנו, ואילו את ביתו הפוליטי, את הליכוד, הוא מנסה להחריב. רק מי שלא הבין שמי שמחריב אלפי בתים של יהודים, שום דבר לא יעצור אותו מלהחריב גם את ביתו הפוליטי – ודאי לא עניין הנאמנות – רק מי שלא הבין זאת מוחה היום דמעה או מנסה להתאושש מההלם. אני בטוח ששרון מתבונן היום בחברי הליכוד, מגחך ואומר לעצמו: מגיע להם, למה האמינו לי? אני מתבונן ברשימת הנוהים אחריו: מילא חבר הכנסת עמרי שרון, עבריין שהודה באשמה והורשע, הוא שם בשביל הכסף, בשביל מימון המפלגות; מילא השר אולמרט ושכמותו, שאין להם שום סיכוי להיבחר בליכוד – אבל יש שם גם סתם כאלה ששוב מאמינים לשרון: הם המסטיקים התורנים שלו. וכל מסטיק משלה את עצמו שהוא אחר, הוא שונה, אותו שרון באמת אוהב, מעריך מאוד, אותו הוא לוקח בגלל סגולותיו הנדירות. יש בהם שני סוגים, אלה שהצטרפו לעגלתו של שרון - כאלה שאני רואה את פניהם בשעה שהם קופצים לעגלתו, ואומר: מגיע לו, מגיע לשרון שכאלה אתו; ויש כאלה שאני רואה את שרון מעמיס אותם על עגלתו, ואני אומר: מגיע להם, מגיע להם להיות הכושים הבאים בתור. יש שהם העונש שלו, ויש שהוא העונש שלהם. אדוני היושב-ראש, חברי חברי הכנסת, שמעתי אומרים: עמיר פרץ הוא שקבע את מועד פיזור הכנסת הזאת. אולי את המועד, אבל רעידת האדמה הנוראה שהתחוללה הקיץ הזה בחורבן גוש-קטיף וצפון השומרון – היום היא באה לידי ביטוי. כי באותה רעידת אדמה שרון איבד את ביתו הפוליטי ואת יכולת התמרון שלו, והיה ברור שבעת מן העתים השותפים שלו יבעטו בו כשם שהוא בעט בשותפיו הקודמים. ועכשיו, כשהוא הבין שאין לו באמת על מי לסמוך בביתו, בעולמו האידיאולוגי הקודם, הוא מנסה שוב ללכת ולעשות בלהטיו, ויכול להיות שהוא יצליח. יש דרך אחת, חברי חברי הכנסת – דרך אחת – למנוע מאריאל שרון להרכיב גם את הממשלה הבאה, או מעמיר פרץ לעשות זאת: ללכד את המחנה הלאומי למחנה אחד, שיהיה המפלגה הגדולה ביותר בבחירות הבאות ועליו תוטל הרכבת הממשלה הבאה. אם לא נשכיל ללכד היום – מה שלא עשה השכל הישר במשך שנים אולי יעשה עכשיו הפחד – אם לא נשכיל ללכת ברשימה אחת של הליכוד והאיחוד הלאומי וישראל ביתנו והמפד"ל, שרון או פרץ ראש הממשלה, ושניהם יחריבו את ההתיישבות בארץ-ישראל. תודה רבה.
גברתי היושבת-ראש, חברי חברי הכנסת, החוק ראוי וראוי לתמוך בו, אבל עוד החוק מנסה לסתום פרצה שדרכה יכול הטרור להכות בנו, באה הממשלה, שר הביטחון וראש הממשלה, המופקדים על ביטחון תושביהם, ופותחים פתח ענק, פרצה ענקית, שדרכה יזרום הטרור ויכה בנו. לפני שבוע שמענו על ההסכם שהוסדר בלחצה של מזכירת המדינה על מעבר רפיח בין מצרים ורצועת-עזה, ושם פתח ענק לזרימת מחבלים, אמצעי לחימה, חומרי נפץ ורובים ואמצעי לחימה מתקדמים. כל מה שעמלו קודם להעביר במנהרות, עכשיו יעבור על פני השטח ובריש גלי, בהסכמת ראש הממשלה ובחתימת שר הביטחון, והם אמורים לדאוג לביטחוננו, ודואגים לסגור כל פרצה, שמא תבוא סירת גומי מן הים ותפגע בנו, ותפגע במתקנים המותקנים במדף היבשת. שם יש דאגות, אבל את הפתח הענק הזה הם פורצים בחוסר אחריות לאומית. לא סתם זה שמה של מפלגתם החדשה. לא זאת אף זאת, הם דואגים כביכול למנוע טרור נגד מתקנים ימיים, נגד שיט ימי, למנוע טרור מן הים, ובה בעת מאשרים, באותו לחץ אמריקני, לבנות נמל עמוק מים בעזה, שם זרימה חופשית לחלוטין, בלא שום אמצעי פיקוח, של אמצעי לחימה כבדים, מתקדמים. מה שקורה היום, בשעה הזאת, במטולה, חברי הכנסת, שנפגעים חיילי צה"ל, מה שקורה כשנפגעים בתים על-ידי "קטיושה" במטולה עכשיו, בשעה הזאת, "קטיושה" מתוצרת אירן שזרמה דרך סוריה ודרך נמליה והגיעה ל"חיזבאללה", זה מה שיקרה באשקלון, באשדוד, בשדרות, בנתיבות, באופקים, כי הממשלה הזאת היא ממשלת חוסר אחריות לאומית. תודה רבה.
אדוני היושב-ראש, חברי חברי הכנסת, האירוע בגבול הצפון אתמול הוא אירוע מפתיע. מפתיע דווקא מכיוון שכל צה"ל מתכונן לו ומתריע מפניו זה ימים רבים, ובכל זאת הוא נוחת על ראשינו כרעם ביום בהיר, ויש נפגעים. אינני מבין מדוע כאשר רואים את כל ההכנות הצבאיות שה"חיזבאללה" עושה כדי לירות על יישובים ולירות על בסיסי צה"ל, לא נוקטים את שיטת המכה המקדימה. השאלה של מחבלים חמושים, שנעים בשטח ומתכוונים לירות טילים על יישובים אזרחיים, היא לא שאלה של בחירה. זאת, להבנתי, ממשלה שמתעלמת מצורכי הביטחון של אזרחיה ומפקירה אותם לידי מחבלים מצפון, ובהמשך תעשה כך גם כלפי מחבלים מדרום. תודה.
אדוני היושב-ראש, אדוני שר הבריאות, חברי חברי הכנסת, שמעתי את דבריו של חבר הכנסת רן כהן, ולכאורה אי-אפשר שלא להסכים שיש חובה להירתם למאמץ לאומי כדי לצמצם את ההתאבדויות בקרב החיילים. אני רוצה לזרוע כמה זרעי ספקנות בעניין היכולת לעשות זאת. בניגוד לתאונות דרכים, שבהן אנחנו יודעים שאם נשפר את התשתית ונחמיר את האכיפה יש סיכוי שנצמצם את הקטל, בצה"ל מתאבדים כ-35 חיילים מדי שנה, מספר יציב למדי, למעט שנים בודדות שבהן היתה עלייה בפעילות הביטחונית ואז הצטמצם מספר המתאבדים בצה"ל. בצה"ל יש מערך הסברה רחב מאוד; מודעות מפקדים, מודעות חברים חיילים לכך שצריך לדווח בהקדם, מערך שלם של קציני בריאות הנפש ופסיכיאטרים, ולכאורה שום דבר לא עוזר בשנים האחרונות. כשאנחנו מתבוננים בשיעור המתאבדים בקבוצות גיל דומות במדינות אחרות אנחנו רואים שהשיעור אצלנו די דומה לשיעור במדינות מערב אחרות; יש מדינות שבהן הוא קצת יותר, ואחרות שבהן הוא קצת פחות. הארצות הסקנדינביות ידועות בשיעורי מתאבדים גבוהים, בארצות אחרות מתאבדים פחות, אבל לוקחים סמים. כל אחת והתחלואים והצרות שלה. אבל, להלכה היו צריכים להיות בצה"ל הרבה פחות מתאבדים מאשר בקבוצת הגיל המתאימה בארצות המערב, משום שצה"ל אמור לסנן את המועמדים לשירות ביטחון - לקחת אנשים שהם בריאים בנפשם, שאין להם נטיות התאבדות. את החולים הוא היה צריך להשאיר בחוץ. אנחנו נוגעים כאן בפשיטת רגל מקצועית אמיתית של שירותי בריאות הנפש ושל המערך, לא מכיוון שאין מספיק קב"נים או פסיכיאטרים, אלא מכיוון שהפסיכיאטריה אינה יודעת לנבא מי יתאבד ומי לא. המנבא הטוב ביותר בעולם התוכן הפסיכיאטרי הוא אם אדם כבר ניסה להתאבד בעבר. אם הוא כבר ניסה פעם, יש סיכוי שהוא יעשה את זה שוב. לגבי אלה שלא ניסו מעולם אין מנבאים טובים. הפסיכיאטרים אינם יודעים איזה חולה נפש ירצח ואיזה לא ירצח, ואנחנו עדים חדשות לבקרים לשחרור חולי נפש לרחוב, והם רוצחים. מכריזים על אנשים חולים כאילו הם בריאים לחלוטין, כי אין כלים אמיתיים לנבא, וגם אין כלים אמיתיים כדי להתערב, לטפל ולמנוע. זה מקצוע שיש לו חולשות אדירות. יכול להיות שבעוד עשר שנים תהיה גלולת פלא שתמנע את הדיכאון ההתאבדותי באופן חד-משמעי, אבל היום אין דבר כזה. ואז, בצבא, במערכת שיש בה זמינות רבה של כלי נשק, ולחץ חברתי, וטרטורים, והתעללויות, ורחוק מהבית, וניתוק, ומטלות, ואיום בכישלונות – אלה מערכות שמפעילות גם פיתוי וגם לחץ. איננו מצליחים לשנות את עקומת ההתאבדויות. נדמה לי שאנחנו יכולים לנקוט אמצעי אחד כדי לצמצם את שיעור ההתאבדויות בצה"ל, וזה להחמיר באופן דרקוני את סינון המועמדים לשירות ביטחון. בכך גם נפגע במאות ואולי באלפי אנשים שיכולים להיות חיילים טובים מאוד ולא היתה להם מעולם שום כוונה להתאבד, לא תוכנית ולא נטייה, אבל הכלים שבידינו היום אינם טובים.
לכן נדמה לי, אדוני היושב-ראש, שנוכל להצביע על החומרה, לנסות להציל פה ושם אחד או שניים באמצעות מערכת טובה יותר, אבל אני חושש שאין בידינו היום כלים מקצועיים לצמצם את היקף התופעה הזאת. תודה רבה.
אדוני היושב-ראש, חברי חברי הכנסת, ההחלטה שהתקבלה היום בוועדת החוקה היא החלטה מצערת מאוד, הייתי אומר הצעה מבישה. הוחלט לקבור את ועדת החקירה לנושא השחיתות משום שאנחנו בתקופת בחירות. להבנתי, ההיפך הגמור הוא הנכון. אם המסר שיצא היום מוועדת החוקה הוא שבתקופת בחירות השחיתות יודעת שהיא יכולה לעשות מה שהיא רוצה, ואיש לא ירדוף אותה, זה מסר רע מאוד לציבור. מחר יתקיים סוף-סוף בוועדת הכנסת הדיון בהשעייתו של חבר הכנסת עמרי שרון, אדם שהורשע על-פי הודאתו בביצוע מעשי פשע, ועצם נוכחותו כאן מהווה כתם על הבית, ואני חושש שאותם כוחות שהביאו לקבירתה של הוועדה לחקר השחיתות יסייעו לו מחר להמשיך לשבת בכנסת. אני קורא לכל חברי הכנסת בבית לא לתת יד לשחיתות ולמחות את כתם השחיתות מעלינו. נתחיל לעשות צדקה בבית.
גברתי היושבת-ראש, חברי חברי הכנסת, נתקלתי בבעיה כשהייתי רופא בצבא וראינו כי צעירים רבים מגיעים לשירות הצבאי עם נזקי שמיעה חמורים. התקנות הקיימות היום מגבילות רעש בעיקר בשטחים פתוחים. יש תקנה מימי השרה אורה נמיר שמונעת רעש על-ידי חבטת שטיחים בחוץ - זה אסור בשעות מסוימות, אבל להשמיע 2,000 דציבל בדיסקוטק, עד היום לא היה שום דבר שמפריע לנו לעשות זאת. התיקון שאנחנו מציעים בחוק בא לנטר, מלשון monitoring, מלשון היכולת שלנו למדוד ולהתריע על רעשים חריגים גם באותם מועדונים הנקראים בשפת חוק רישוי העסקים "דיסקוטקים". אני מבקש מכם לתמוך בהצעת החוק הזאת. תודה רבה.
ועדת העבודה. שם זה היה גם בפעם שעברה.
אדוני סגן השר, אתה ודאי לא אחראי להתקשורת, אבל התקשורת היתה רוויה בהתקפות ארסיות על מפגיני הימין. לאחרונה שמענו על מישהו שתכנן לחסום את נתיבי-איילון ונידון לשנתיים מאסר. לא שמענו לאילו תקופות נידונו הפורעים שעקרו את עינו של החייל. גם לא שמעתי, כיוון שההפגנות בבילעין מתרחשות מדי שבוע - וכאן יש שאלה של מעצר מינהלי כצעד מונע - שיש כוונה למנוע את המשך הפגיעה בחיילי צה"ל המתרחשת באותו מקום, באותה שעה, מדי שבוע.
באופן מוזר, הבוקר קיבלתי תשובה שלך על אותה שאילתא מחודש יולי. הבוקר הגיעה תשובה בכתב, שמערכת הביטחון רכשה את המכשיר והוא יופעל ברמת מח"טים.
הבנתי שהוא לא הופעל אז, אבל השאלה אז היתה שאלה ספציפית, האם יש למערכת הביטחון נתונים אם אינו עלול לגרום נזקים בלתי הפיכים לילדים, לנשים הרות. ערכתי בירור בקרב גורמי הרפואה, וברור שבעוצמות גבוהות בעת הפעלת המכשיר יכולים להיגרם נזקים חמורים מאוד, מומים מולדים, פגיעות באוזניים, פגיעות במערכת העצבים. איך מתמודדים עם האפשרות של גרימת נזקים כאלה בהפגנות בעתיד?
הבעיה העיקרית היא שהשאילתא היתה עוד בתקופת ההתנתקות ואני מקבל את התשובה היום.
גברתי סגנית השר, אדוני היושב-ראש, חברי חברי הכנסת, נודע לי כי בשל ההתנתקות נוצר מצב שבו מפוני גוש-קטיף אינם רשומים בספר הבוחרים ולא יוכלו להצביע בבחירות הקרבות. רצוני לשאול: 1. האם הידיעה נכונה? 2. אם כן - מה ייעשה כדי שאזרחים אלו יוכלו להצביע ביום הבחירות?
גברתי, העניין של הכתובת הוא לא טריוויאלי, משום שאדם שגר במלון אין לו כתובת. זה לא שהם מסרבים מטעמים אידיאולוגיים. מאות משפחות גרות בבית-מלון, אבל המלון איננו כתובתם ואין להם כתובת. זה לא שהם מסרבים להודיע על כתובתם, פשוט אין להם. החלק הציני בהודעה של משרד הפנים הוא ממש בלתי נסבל. מה זה מוגבלי ניידות? האנשים האלה היו קבועים במקומם, מי שהפכה אותם לניידים, לפליטים, זאת ממשלת ישראל, ועכשיו קוראים להם מוגבלי ניידות? אני מציע שלפחות בעניין הזה לא יהפכו אותם לנכים, אלא יאפשרו להם להצביע כמו ששוטרים וחיילים מצביעים במדינת ישראל.
אדוני היושב-ראש, אדוני השר, חברי חברי הכנסת, חוק ביטוח בריאות ממלכתי מאפשר למבוטחים להתלונן אם לדעתם לא קיבלו את השירות המגיע להם. יש נציב על-פי חוק ביטוח בריאות ממלכתי. הנציבה מוסמכת לדון ולברר תלונות של הציבור נגד קופות-החולים. אם סבור מבוטח שמגיעים לו תרופה או שירות או אביזר על-פי חוק ביטוח בריאות ממלכתי, והקופה אינה מספקת לו את השירות או התרופה הזאת, הוא יכול לפנות אל הנציבה ולהתלונן. המצב הקיים היום הוא שהנציבה יכולה לכתוב לו: אדוני, או גברתי, הצדק אתך. אומנם התרופה מגיעה לך על-פי סל התרופות. הקופה מסרבת לתת לך את התרופה המגיעה לך כדין, זכותך לפנות לבית-הדין לעבודה ולתבוע את הקופה. רוב המבוטחים הם חלשים, זקנים, חולים, ואינם יכולים לתבוע את זכותם. הם אינם יכולים להתדיין בערכאות ואינם מגיעים לקבל את מה שמגיע להם. מטרת התיקון, המכונה בעגה המקצועית "השיניים של הנציבה", היא להעניק לנציבת תלונות הציבור על-פי חוק ביטוח בריאות ממלכתי סמכות כלשהי של אכיפה. לכן, התיקון המוצע בחוק אומר, שאם מבוטח סבור שלא קיבל את השירות המגיע לו על-פי הסל, הוא יכול לפנות לנציב תלונות הציבור על-פי חוק ביטוח בריאות ממלכתי. זה מברר את התלונה, ואם הוא מוצא שהצדק עם המבוטח, הוא מודיע לקופה, ובתוך 14 יום או תקופה שהנציב קובע, אם מדובר בשירות לא דחוף, למשל בתוך 14 יום, הקופה, אם אינה מספקת את השירות או אינה מחזירה את הכסף למבוטח, רשאי הנציב להורות על כך שהמבוטח צודק - הביטוח הלאומי מחזיר את הכסף למבוטח, והביטוח הלאומי מנכה את ההחזר הזה מהכספים שהוא מעביר באופן קבוע לקופות-החולים כחלק מהתקצוב שלהם. זאת מטרת החוק. משרד הבריאות מברך על כך. ככל שאני יודע, אין התנגדות הממשלה, החוק תואם אתה, ואני מבקש שתתמכו בהצעת החוק הזאת. התיקון הזה נחוץ ביותר.
אדוני היושב-ראש, חברי חברי הכנסת, אפילו מטעמים סמליים, כאשר 84 חברי כנסת מצביעים על פיזור הבית, נכון שאם מחליטים אחרת יחזור העניין לאולם הזה ולא ייסגר באחד מחדרי הוועדות. אם יש כבוד בבית הזה, הוא כבודה של המליאה להחליט, לחוקק, לקבוע את דרכה של מדינת ישראל.
יכלו, אם כולם היו מושכים את החוקים, זה היה נקבר שם בוועדה.
אמרו שהביאו לשלום בין הנצים והיה נץ אחד שהתעקש.
אדוני היושב-ראש, שבוע לפני שראש הממשלה הלך לנשיא הונחו על שולחן הבית הזה שמונה הצעות לפיזור הכנסת. אחת מהן היתה ההצעה שלי, שבה אנו דנים היום. מטעמים של קואליציה ואופוזיציה הסכימו לדחות את ההצעה בשבוע. בפרק הזמן הזה הלך ראש הממשלה אל הנשיא וביקש צו. חברי הכנסת, כבר התרגלנו לכך שראש הממשלה הנוכחי מפעיל רוב דורסני על מדינת ישראל, אבל זאת הפעם הראשונה שאני רואה מישהו שמפעיל מיעוט דורסני על הכנסת. על-פי חוק, נכון – ממשלת מיעוט שדורסת את הבית הזה על-פי חוק, אבל מול 84 חברי הכנסת שביקשו לחוקק, שביקשו לומר: הכנסת היא הריבון, ולא ראש הממשלה. הפרצה שראש הממשלה ניצל, או יועציו המשפטיים, היא פרצה ברורה שימיה כימי ביטול חוק הבחירה הישירה, ובנו האשם, שביטלנו את החוק אבל שכחנו לקצץ את כל הזנבות שלו. והנשיא – בפרצה הזאת בחוק, שבין 84 חברי הכנסת ורצונו של האחד, הנשיא היה בין הפטיש והסדן. השאלה היא מי כאן הריבון באמת: הכנסת? ראש הממשלה? החוק? אולי הנשיא? מילא, אם הכנסת לא היתה מתחילה בהליך החקיקה, אפשר היה לומר שראש הממשלה בא אל הנשיא בידיים נקיות. הדבר האחרון שאפשר לומר על ראש הממשלה הזה הוא שהוא בא למקום כלשהו בידיים נקיות. יש לראש הממשלה בעיה במינוי שרים בממשלת המעבר? שיביא לכנסת שרים ראויים, שיקבלו את אמון הכנסת, לא כאלה שהכנסת כבר שילחה מעל פניה פעמיים. אבל ראש הממשלה בא לומר – אני השליט ואין בלתי. הפשרה שהשיגו יושב-ראש הכנסת ויושב-ראש ועדת החוקה מקבלת למעשה את הצו שמוציא הנשיא, על-פי בקשת ראש הממשלה, כלומר מקבלת את התכתיב של ראש הממשלה. תכתיב בלועזית הוא "דיקטט",  ומי שמוציא תכתיב הוא דיקטטור. הפשרה לא הופכת את האונס הזה לברית זוגיות בשום צורה שהיא. אבל לציבור כנראה לא אכפת שזאת דיקטטורה, כשם שלא אכפת לציבור שהשלטון מושחת.
ושכחנו  לקצץ את זנבו של החוק - - -
אבל, אדוני היושב-ראש, אם כבוד הדמוקרטיה היה באמת יקר ללבו של ראש הממשלה, הוא היה אומר: ממילא הכנסת מחוקקת חוק שאומר לפזר אותה. כלומר, על עצם הנושא אין ויכוח. הדיקטטורה מתבטאת בשאלה מי קובע. השאלה היא מי קובע; אם לא רצון העם קובע, אלא רצון היחיד, גם כשזה נעשה בשם החוק, עדיין זאת דיקטטורה.
ובצה"ל לימדו אותנו שהפקודה האחרונה קובעת. אדוני היושב-ראש, כבודה של הכנסת יקר לנו. האומנם כבודה של הכנסת יקר לנו? לפני שבוע קיבלנו תשובה שלילית גם על השאלה הזאת. לפני שבוע התכנסה ועדת הכנסת ואמרה: לא רק שלא אכפת לנו שהשלטון מקבל צורה של דיקטטורה, גם לא אכפת לנו שהכנסת נראית כבית מושחת. עשרה חברים בוועדת הכנסת אמרו בריש גלי, מול המצלמות, שלא אכפת להם שפושע יושב עמנו בבית הזה – פושע שהודה בבית-המשפט והורשע על-פי הודאתו: חבר הכנסת עמרי שרון, שהודה בזיוף מסמכים ובעדות שקר. ועדת הכנסת אמרה שזה בסדר שפושע ישב אתנו כאן ויחוקק חוקים, יחוקק חוקים שאחר כך נסתמך עליהם – אם לפזר את הכנסת על-פי צו. פושעים על-פי הודאתם מחוקקים חוקים היום, ואנחנו מסכימים לזה, לקלונה של הכנסת. עשרה מחברי הכנסת היו זקוקים לבית-משפט השלום שיאמר להם אם עדות שקר וזיוף מסמכים הם עבירות שיש עמן קלון; אין להם שום קול פנימי שאומר להם: קלון, קלון, קלון. אם הסכמנו שפושע ישב אתנו על ספסלי הכנסת וימשיך לחוקק, הקלון הוא שלנו. הקלון הוא של כולנו, של כל אלה שהצביעו בעד אי-השעייתו של חבר הכנסת שרון באותו יום ושל כל אלה שלא מיחו בידם.
דעתי או לא דעתי, פושע יושב אתך על ספסלי הבית הזה, פושע על-פי הודאתו. אני מחפש את השכל הישר, את המצפון, לא את ההתחכמות המשפטית, ואלה נעדרים כאן.
במקרה זה מתאים לדעותיך הפוליטיות, כי אתה הצבעת בעד זה. אתה, חבר הכנסת מלכיאור, הצבעת בעד זה שפושע - - -
החוק מאפשר. החוק מאפשר גם להשעות אותו. החוק מאפשר להשעות אותו ואתה בחרת להשאיר אותו. זה ההבדל.
ואיפה המצפון? אני אומר שהכול צפוי והרשות נתונה, והכול היה צפוי בהצבעה שלך. לבחור בין טוב לרע זאת זכותו של אדם. זה לא כפוי עליו. מותר לו, הוא יכול לבחור טוב או רע, ואתה בחרת רע. אתה אמרת: פושע יכול לשבת אתנו. אדוני היושב-ראש, זאת ההזדמנות האחרונה אולי של הבית הזה לומר: הכנסת היא הריבון ולא שרון, ישראל היא דמוקרטיה ולא דיקטטורה. הסרת ההצעה שלי היום מסדר-היום משמעותה כניעה מוחלטת לדיקטטורה. תודה רבה.
בוודאי. אדוני היושב-ראש, בניגוד למי שהיה מועמד פעמיים לתפקיד שר והכנסת אמרה שאינה רוצה בו לתפקיד כזה, בכל פעם שנדונה בוועדת האתיקה איזו שאלה שהייתי קשור בה, אני פסלתי את עצמי מלהשתתף בדיון ויושב-ראש הכנסת מינה חבר מחליף. לעומתי, מי שהיה מועמד פעמיים לתפקיד שר והכנסת דחתה אותו, לא רק שלא פסל את עצמו מטעמי עניין אישי, משום שמפלגתו היא זאת שנהנית ממימון המפלגות שחבר הכנסת עמרי שרון מביא אתו, ולא רק שכל שאלת קיום הסיעה מותנה בקיום 14 חברים שפרשו מהליכוד ברגע נתון, אבל הוא קיים את הדיון אצלו אף-על-פי שידע שבקשתנו להשעות את עמרי שרון כבר מונחת על שולחנו. עד שלא הלכתי לבג"ץ הוא לא כינס את הוועדה. תודה רבה.
אדוני היושב-ראש, חברי חברי הכנסת, הפיגוע בנתניה אתמול גבה מחיר דמים כבד, אבל אנחנו נתבעים, בשם מערכת הבחירות הקרבה, שלא לבוא חשבון עם מי שמופקד על ביטחונם של תושבי מדינת ישראל. לכאורה אין חולקים על כך שמי שרצח זה המחבלים הפלסטינים, אבל מישהו מקבל משכורת כדי לשמור על ביטחון תושבי מדינת ישראל, מישהו פיזר הבטחות לעם ישראל שאם נגרש יהודים מחבל-עזה ומצפון השומרון המצב הביטחוני ישתפר. ראש הממשלה ושר הביטחון שלו, שניהם כאחד, הבטיחו שאם נבנה גדר ב-10-12 מיליארד שקלים, הטרור יפחת במידה משמעותית. אי-אפשר שלא לבוא דווקא במערכת הבחירות חשבון עם מי שפיזר הבטחות ואנשים משלמים בדמם על ההבטחות חסרות הכיסוי הללו.
למה אי-אפשר להעלות את הנושא הקודם?
גברתי היושבת-ראש, חברי חברי הכנסת, 100 יום יושבים המגורשים בבתי-מלון, וכל חטאם, גם של אלה שפנו ונרשמו בזמן במינהלת סל"ע - אלה שהיו מתיישבים בשליחותה של מדינת ישראל וגורשו על-פי חוק, יושבים 100 יום בבתי-מלון. ואומרת לי אחת האמהות: אתה יודע כמה זה מתסכל כאשר אני לא מסוגלת לכבס לבן החייל שלי כשהוא חוזר הביתה לשבת? דבר טריוויאלי. אנשים חושבים שהם מתפנקים בבתי-המלון. אמהות למשפחות מתגעגעות פשוט לבשל ארוחת ערב. אומרים לי שנמאס להם לאכול במלון שלוש פעמים ביום, הם רוצים סתם לחם ולבן. דברים טריוויאליים, לא מסוג מה שאנחנו היינו עוסקים פה כאן, אבל זה נמשך 100 יום. אנשים שזכאים על-פי כל דין ועל-פי כל חוק פינוי-פיצוי ודומיו לפיצויים על משק חקלאי שנהרס, שולחים אותם להביא תעודת טיפת-חלב מ-1983 כדי להוכיח שהם חיו, שהם היו פעם. אנחנו  מתעסקים בהוכחת העבר. היה יישוב בשם דוגית. גרו שם דייגים. נמלכה מדינת ישראל והקצתה להם אזור דיג באזור זיקים. נמלך חיל הים והכריז על האזור כאזור אסור בשיט. מותר להם לדוג, רק להיכנס לים אסור להם. כשכותבים מכתבים למינהלת סל"ע במשרד ראש הממשלה – אני כותב, לא מפי השמועה אני אומר – אני לא מקבל תשובות, בניגוד לכל דין. יש אדם אחד מאלי-סיני שהיה רווק והתחיל לבנות בית, אבל לא יכול היה לקבל משכנתה בתנאים טובים, כי הוא היה רווק ולכן בנה לאט-לאט. במזל טוב הוא התחתן לפני שנתיים וקיבל משכנתה, וגמר את הבית שבועיים אחרי התאריך הקובע. הרסו לו את הבית, הוא לא יקבל פיצויים, הוא משלם משכנתה כל החיים על הבית שהרסו לו. התערובת הזאת של סדום ושל חלם ושל שלומיאליות ושל אדישות ושל רשעות היא מאוד מיוחדת בטיפול באנשים האלה. כשאני מנסה לפנות לשרים המופקדים על העניין, אני אומר – אני לא מסוגל לפנות לשרי הליכוד שעשו את זה במו ידיהם, אני לא יכול להסתכל להם בעיניים. האנשים האלה בגדו בערכים שעליהם הם גדלו ועליהם הם נבחרו. אני קורא לחברי מהשמאל, לספסלים הריקים כאן, מהמרכז, לאלה שעשו את זה לאנשים האלה: תעזרו להם עכשיו. תהיו בני-אדם.
אדוני היושב-ראש, חברי חברי הכנסת, אדוני סגן המזכיר החדש, ברכותי. חמישה יהודים נרצחו בנתניה על-ידי מחבל ועשרות נפצעו. אנחנו שולחים תנחומים למשפחות הנרצחים במקום שאין תנחומים, מאחלים החלמה לפצועים ויודעים שהם יישאו את הצלקות, את הפציעות ואת ההלם הנפשי שנים ארוכות. אבל, מייד כששוכך גל הניפוץ הזה, מתחיל גל הפטפוט: גדר. עבר דרך הגדר? במחסום? מתחת לגדר? לוחיות זיהוי צהובות? העביר אותו מי שנושא תעודת זהות והגניב אותו? חפר מנהרה? קפץ מלמעלה? ועכשיו, כיוון שברור שהגדר לא עוצרת את הטרור, בשביל מה לנו גדר? הגדר הביטחונית, שלא מספקת לנו ביטחון ועלתה עד כה 6 מיליארדי שקלים - ותעלה 8, 9, 10 מיליארדים - היא, כפי שכבר הצהירה שרת המשפטים, גדר מדינית. לא איזה מתלהם מהימין, שרת המשפטים אמרה: זאת גדר מדינית, היא תקבע את גבול המדינה. חברי חברי הכנסת, זהו סימון הגבול היקר ביותר המוכר לי בהיסטוריה האנושית. ועד שלא נבין סופית מי הרוויח מהסימון היקר הזה של הגבול, לא נבין למה היה צריך להוציא 10 מיליארדים בשביל לצייר מחדש את קו הגבול; מי הם הקבלנים החדשים של קו בר-לב שהתעשרו ממנו; מי בעלי המחצבות שכמעט נסגרו לפני שלוש שנים, והתעשרו עכשיו; מי הם קבלני הברזל והבטון; מה קרבתם לעמרי שרון ולראש הממשלה; מי התעשר מהגדר הזאת? עד שלא נבין את זה לא נבין למה בשביל לסמן גבול צריך להוציא 10 מיליארדי שקלים - עכשיו, כשאנחנו מבינים שהגדר הזאת איננה מספקת ביטחון לתושבי ישראל. יהודים נרצחים, ומהי תגובת צה"ל? צה"ל יורה על מגרשים ריקים בעזה ועל פחונים ופרדסים נטושים או מעובדים - יורים על שטחי שיגור ה"קסאמים". כמה עולה טיל ששולחים מול שטח ריק? ומערכת הביטחון מבקשת עוד כסף לתקציב הביטחון כדי לשפוך אותו על מגרשים ריקים בעזה. בשביל זה מבקשים עוד תקציב ביטחון.
אדוני היושב-ראש, משפט לסיום. התגובה האמיתית של צה"ל על הרצח בנתניה לא היתה הגברת הסיכול הממוקד, משום שהסיכול הממוקד צופה פני עתיד, אלא אם גם בעניין הזה - כמו בעניין הגדר - משקרים לנו. תודה רבה.
תודה. אדוני היושב-ראש, חברי חברי הכנסת, נתחיל מעיון בספר החוקים, סעיף ההגדרות. סעיף ההגדרות עומד בדרך כלל בתחילתו של כל חוק, אז הבה ונלמד מהו פשע, מהו חטא ומהו עוון: פשע הוא עבירה שנקבע לה עונש חמור, עונש מאסר הארוך משלוש שנות מאסר; עוון הוא פחות מזה; וחטא הוא עבירה שנקבע לה עונש מאסר עד שלושה חודשים. מה עשה עמרי שרון? אני בטוח שהאיש מלא מעשים טובים כרימון, אבל הבה נדבר על אותם סעיפים שבהם הוא הודה בבית-המשפט והורשע על-פי הודאתו: הוא הודה בשבועת שקר והוא הודה ברישום כוזב במסמכי תאגיד, כלומר בזיוף מסמכים. שבועת שקר דינה בספר החוקים שלוש שנות מאסר. נכנסנו לסעיפי הפשע. רישום כוזב במסמכי תאגיד -  חמש שנות מאסר.
כלומר, אין ויכוח שחבר הכנסת עמרי שרון ביצע והודה והורשע בביצוע מעשי פשע. ולפיכך, קובע המילון: מי שהודה בביצוע מעשי פשע הוא פושע. במאמר מוסגר, לפני יומיים כתבתי מאמר ב"ידיעות אחרונות" וכתבתי שם: הפושע, חבר הכנסת עמרי שרון. מחקו לי את המשפט הזה. הצנזורה ממשיכה להגן על האתרוג ועל הבן של האתרוג, על הלימון הזה. אסור לכתוב, הפושע עמרי שרון, אף שהראיתי לכם שהוא פושע גם על-פי ספר החוקים וגם על-פי מילון אבן-שושן. אבל מה היה לנו עד כאן? פושע יושב בקרבנו. ועדת הכנסת, שיכלה להשעות אותו, נמנעה מלעשות כן. יושב-ראש הוועדה, הנגוע בניגוד עניינים עמוק - סליחה, אני אבקש למחוק את דברי אלה מהפרוטוקול. הוא לא נגוע. אין שום ניגוד עניינים, זה העניין עצמו. זה לא ניגוד עניינים. הפושע מצא לו יושב-ראש ועדה שיהיה לו עורך-דין. עורך-דין מצטיין, רבותי, חברי חברי הכנסת - - -
הוא היה כמעט חצי יום היועץ המשפטי לממשלה, עד שאיזו פרשת שחיתות הידועה בשם "בר-און--חברון" התפוצצה למושחתים בפנים והעיפו אותו משם. אז מצא לו הפושע עורך-דין. עורך-דין מצטיין, רבותי. לא פלא שעורך-הדין המצטיין הזה הלך להיות יושב-ראש סיעת קדימה. עורך-דין הוא בכלל מקצוע נדרש בסיעה הזאת. היום שמענו, התבשרנו, ששר בממשלה עבר לסיעת קדימה; שר שבמקרה אתמול הודיעה המשטרה שהיא ממליצה להגיש כתב אישום נגדו. עורך-דין, כיושב-ראש הסיעה ויושב-ראש ועדת הכנסת, ידיו מלאות עבודה בסיעה הזאת, בין הנושאים של "אגרקסקו" והפושע שדיברנו עליו קודם והשר. כולם חברים בסיעת קדימה. אתם מתפלאים שהם צריכים איזה עורך-דין טוב שיהיה יושב-ראש? מתי הוא מספיק לעשות דברים אחרים? הוא כל הזמן מייצג את הפושעים היושבים אתו בסיעה.
אני מניח שדבריך נרשמו בפרוטוקול. אני לא אגיד דברים חריפים כאלה, כמובן.
ועדת הכנסת, כאמור, שיכלה לנקות את הבית מנוכחותו של פושע, נמנעה מלעשות כך. מי הרים יד באותה ועדת כנסת בעד עמרי שרון? חלק מהם חברי ליכוד שרוצים לחזור למאורת הפשע. חלק מהם חברי מפלגת העבודה, שכבר מתכננים איך להיות חברים בקואליציה שלו אחר כך. חלק הם, כמובן, אנשי סיעת קדימה, שכבר אמרנו שאצלם זה לא ניגוד עניינים, אלא העניין עצמו. למה? למה זה כל כך חשוב שישב פושע בקרבנו? יכול להיות שחלק מהאנשים לא מבינים את זה, אז נסביר להם במלים פשוטות: כסף. חבר הכנסת עמרי שרון שווה לסיעת קדימה 1.1 מיליון שקלים במימון מפלגות. יש משפטנים שאומרים שגם יותר מזה. כאשר התפלגה סיעת קדימה מהליכוד עזבו 14 חברי כנסת את הליכוד ונרשמו כסיעה עצמאית. צריך לפחות שליש מהסיעה כדי לקבל הכרה כסיעה עצמאית. רק אז הם זכאים למימון מפלגות, לזמן אוויר בטלוויזיה. המיליונים הרבים וזמן השידור בטלוויזיה של הסיעה של ראש הממשלה תלויים בנוכחותו של הפושע הזה ברשימה. אז לא סתם לא השעו אותו. הוא דרוש מאוד. נוכחותו חיונית להמשך קיומה של הסיעה הזאת. אמרנו: כסף, זו התשובה.
הפשע משתלם תרתי משמע. לפיכך, כל מי שמחפש תשובה על השאלה למה חבר הכנסת שרון עוד יושב בקרבנו, מבין שהתשובה היא כסף. עמרי שרון זייף ונשבע לשקר כדי להסתיר עבירות על חוק מימון מפלגות. למרות כל אלה, הוא ואביו וחברי סיעתם ממשיכים ליהנות ממימון המפלגות המתקבל בסיעה הזאת הודות לפשע של עמרי שרון. מדינת ישראל רק אומרת שהיא לא אוהבת שחיתות. הציבור רק טוען שהשחיתות מפריעה לו. אם אחרי כל אלה - שחיתות בריש גלי, גזלת כספי ציבור בריש גלי על-ידי פושעים, המפלגה הזאת ממשיכה לעלות בסקרים, אין לנו אלא להסיק שהציבור בישראל רוצה שהמנהיג שלו יהיה מושחת. אחרת, הוא כבר מזמן היה שולח אותו הביתה. תודה רבה.
אדוני היושב-ראש, בעוד דקות מספר נתבקש להצביע גם על תיקונים בחוק המשטרה, בין השאר על חקירות שוטרים. תפקוד מח"ש הוא כושל ביותר, שלא לומר מוטה ומתעלם מתלונות רבות. פחות מ-10% מהתלונות זוכות לטיפול כלשהו. בתקופת ההתנתקות היו תלונות רבות מאוד על אלימות משטרה, חלקן עסקו בקריעת נחיריים, בניבול פה ובהנחיה לאלימות קשה, אך בלי ספק, ראש וראשון לכל השוטרים האלימים היה רב-פקד יהודה רון ממשטרת כיסופים - למעלה מחמש תלונות מבוססות מתועדות קיימות נגדו שלושה חודשים, ומח"ש לא עשתה אתן דבר.
אדוני השר, אדוני היושב-ראש, כולנו באמת משתבחים בהישגים המפוארים של הרפואה המונעת בישראל ולא רוצים להרוס אותם. אני חושב שיש היגיון רפואי באיחוד כל האספקטים של הרפואה, רק צריך להבטיח שאם קופות-החולים עושות את זה, יש להן באמת תמריץ רפואי ולא תמריץ כספי לעסוק בכך. אני מבקש לשאול על מצב שמבחינתי, ומבחינת כל מי שעוסק בכך, הוא בלתי נסבל. התיקים הרפואיים של המגורשים מגוש-קטיף נמצאים במינהלת סל"ע. והתינוקות והילדים לא מקבלים חיסונים בתחנות לרפואה מונעת. הם לא מקבלים חיסונים ושירות של רפואה מונעת, כי אי-אפשר לתת להם את החיסונים כל עוד התיק הרפואי שלהם נמצא בידי מינהלת סל"ע. היום המינהלת לא משחררת את התיקים והילדים לא מקבלים חיסונים.
מטעמים ביורוקרטיים שאינם נסבלים באמת. לא מאיזו אידיאולוגיה, אלא מטעמי היתקעות ביורוקרטית. הילדים לא מקבלים טיפולים מונעים וחיסונים, כי התיק הרפואי שלהם תקוע במינהלת.
אני מבקש להודות, גם לחברתי ד"ר לאה נס, שלא הגיעה היום להצבעה אבל קידמה הצעת חוק שלה, ולאחר מכן איחדנו אותן להצעה אחת. אני מבקש להודות לצוות שלי ולצוות ועדת הפנים, ולהודות בשם כל אזרחי מדינת ישראל, שמעתה ואילך נחסוך את הנזק לאוזניהם. תודה רבה.
אדוני היושב-ראש, אדוני סגן השר, חברי חברי הכנסת, לא הרחק מכאן שוכן אוצר. בגבעת-רם, כמטחווי קשת מכאן, נמצא אוצר לאומי של העם היהודי, שבתוכו שוכנים יותר מ-5 מיליוני ספרים וכתבי יד עתיקים של כל גאוני הרוח של העם היהודי וגאוני הרוח של האנושות בכלל – מכתב ידו של הרמב"ם ועד כתב ידו של איינשטיין, דרך כתבי היד של ניוטון. שנים רבות היה האוצר הזה רכושה של האוניברסיטה העברית, והיא אספה אותו, טיפחה אותו ושמרה עליו. אבל האוצר הזה לא זכה להיות במעמד של נכס לאומי אמיתי, ולא זכה למשכן הראוי לו ולתקציבים הדרושים כדי לתחזק אותו. חלק מאוצרות הרוח האלה מאוחסנים היום בתנאים גרועים, שעלולים לגרום לפגיעה בהם – נכסים שאין ערוך למחירם. הצעת החוק, שחתמו עליה יותר מ-50 מחברי הכנסת מכל חלקי הבית, באה לעגן את מעמדו של בית-הספרים הלאומי והאוניברסיטאי כחברה לתועלת הציבור, חברה עצמאית. אף שהממשלה חברה בה ב-50% והאוניברסיטה תהיה חברה בה ב-25% ועוד 25% לגופים ציבוריים שונים, יהיה לה מעמד עצמאי גם אקדמי וגם לאומי, כדי למנוע מצב שבצורה כלשהי אחד מהגורמים האלה יחליט, מטעמי חסרון כיס או מטעמים אחרים, לוותר על חלק מהאוצרות הלאומיים הללו, למכור אותם, או שבאיזו דרך אחרת מדינת ישראל והעם היהודי יאבדו את היכולת להחזיק בהם. הצעת החוק הזאת באה לעגן בחלקה מצב קיים, שבו מדינת ישראל כבר עכשיו תומכת בכ-35 מיליון שקל בשנה בתקציב בית-הספרים הלאומי והאוניברסיטאי באמצעות המועצה להשכלה גבוהה. ההצעה מוגדרת כהצעה תקציבית, כיוון שיש תוספת מסוימת שהמדינה תתחייב לתת. אין זו הצעה תקציבית במונחים של תקציב השנה הזאת או השנה הבאה, משום שהתהליך שמוצע בהצעת החוק משתרע על שלוש שנים, ושלב הביניים שלו הוא הקמת חברה-בת מטעם האוניברסיטה העברית - חברה-בת שתהיה בעלת הספרייה הלאומית, ורק לאחר מכן תקום החברה לתועלת הציבור בהרכב המפורט והמוצע בחוק, וממשלת ישראל תהיה שותפה במינוי הגופים המנהלים את הספרייה הזאת. אני  מקווה שביום רביעי נוכל לאסוף די חברים בבית הזה כדי להעביר את ההצעה, שלהבנתי נועדה לתועלתה ולטובתה של מדינת ישראל לדורות הרבה קדימה. תודה רבה.
אדוני היושב-ראש, טילי "קסאם" הולכים וקרבים למרכזי התשתית והאסטרטגיה של ישראל באשקלון, גם לתחנת הכוח "רוטנברג", גם למפעל התפלת מי הים וגם לקו הנפט אילת--אשקלון. כל מה שאמרנו על הקמת "חמאסטן" לפני ההתנתקות, נאמר היום על-ידי ראש אמ"ן היוצא. זה תמיד רע לבוא ולהגיד: אמרנו לכם, אבל אמרנו לכם.
אדוני היושב-ראש, חברי חברי הכנסת, 45,000 מקרי כווייה בשנה בישראל, 2,500 איש מתאשפזים בבתי-חולים מדי שנה כשהם סובלים מכוויות, בהם 1,400 ילדים. 75% ממקרי הכווייה בילדים נגרמים ממים חמים, ממי ברז חמים מדי או ממים רותחים מהקומקום או ממיחם השבת. יש דרכים פשוטות מאוד למנוע תחלואה קשה ומוות. 75 ילדים מתים מדי שנה כתוצאה מכוויות מים חמים. התקשורת, אולי כתוצאה מבעיות במשרד החינוך וחוסר יכולת של הנחלת הבנת הנקרא, עשתה סלט שלם מהחוק הזה, ועשו קמפיין ואמרו שזה לא בסדר, שמסרסים את הקומקומים, ומעכשיו המים החמים לא יהיו מספיק חמים, ונצטרך לשתות קפה פושר, ואי-אפשר לעשות קפה פושר. אז בואו נעשה סדר בדברים האלה. החוק אומר כך: בברזים חדשים שיותקנו במדינה תוגבל טמפרטורת המים ל-50 מעלות. בקומקומים ובמיחמים יותקן תפס בטיחות שמונע שפיכת המים אם הקומקום מתהפך ונופל על הילד. זו לשון החוק, זו מטרתו, הוא יכול, בדומה למה שקרה בארצות מתוקנות רבות, להפחית במידה רבה מאוד פציעה קשה, נכות קשה וגם מקרי מוות. אני קורא לכם לתמוך בהצעת החוק הזאת. ההתנגדות של הממשלה היתה רק כיוון שהיא אמרה שיש תקנות שמכסות חלקית ולכן אין צורך בחוק. אני מזכיר לחברי הכנסת שהתנגדות דומה הובעה בזמנו גם נגד החוק שחייב חגירת חגורות בטיחות, אמרו שיש תקנות ולא צריך חוק. אבל כל עוד לא נחקק החוק לא הצליחו להקטין במידה משמעותית את הפגיעה בתאונות הדרכים. תודה רבה.
אדוני, קטע מהכביש הזה אמור להיות חלק ממה שנקרא "המעבר הבטוח" מעזה לתרקומיא, ונפח גדול של תנועה אמור להתקיים על קטע הכביש הזה. האם להערכתך קצב העבודות יתאים לתאריך שעליו הוחלט כדי להתחיל בשיירות שאמורות לנסוע על הכביש הזה?
תודה, אדוני היושב-ראש. אני חושב שזה חוק חשוב שמאפשר לחולים שהקופה, מאיזו סיבה, לא נתנה להם את הכיסוי הביטוחי המלא, לקבל שיפוי. לצערי, הצעת החוק שלנו לא התקבלה במלואה, אבל כנראה אי-אפשר לקבל כל מה שרוצים. אני מקווה שהחוק הזה יהיה לרווחתם של החולים. אני מבקש להודות לכל צוות הוועדה, לווילמה, לג'ודי, לחיים כץ, יושב-ראש הוועדה, ולעוזרים שלי בכל תקופת הכנסת השש-עשרה - נעמה כהן, תומר פרייס ודנה לוי. תודה רבה.
אדוני היושב-ראש, חברי חברי הכנסת, רק לחוק הקודם אעיר, שמהניסוח בתקציר החוק שהונח לפנינו, קשה להבין אם אדם נשך כלב או כלב נשך אדם. אני מקווה שבחוק עצמו הדברים יהיו בהירים יותר. דם טבורי הוא אחד המקורות החשובים ביותר להשתלת מוח עצם, ובעתיד אולי גם לבניין רקמות ואיברים להשתלה עצמית. היום האפשרות הזאת נתונה כמעט רק בידיהם של אנשים בעלי אמצעים, שיכולים לשמור באופן פרטי דם טבורי של יילודים – נאסף מעט מחבל הטבור, מוקפא, והוא יכול לשמש לשנים רבות כמקור לתאי אב, מה שנקרא stem cells. בכל העולם יש כ-200,000 מנות של דם טבורי, אלא שהאוכלוסייה בישראל, יש לה ייחודים גנטיים, גם לאוכלוסייה הערבית וגם לאוכלוסייה היהודית, ולפעמים קשה למצוא מקור לתרומת מוח עצם לחולה לוקמיה, כי האוכלוסייה עם הייחודים הגנטיים, שרק היא יכולה לתרום מוח עצם לאותם חולים, נמצאת בעיקרה בישראל. לפיכך מציעה הצעת החוק הזאת, שקידמו אותה גם מגן-דוד-אדום וגם כמה מרכזים רפואיים חשובים, להקים מאגר, בנק דם טבורי ציבורי במימון המדינה. העלות של החוק המוצע היא כ-4.5 מיליוני שקלים בשנה, ואני קורא לחברי הכנסת לתמוך בהצעת חוק זו. תודה רבה.
לא. 1589. שיטות הגבייה של אגרת רשות השידור חבר הכנסת אחמד טיבי שאל את שרת המשפטים ביום י"ד בחשוון התשס"ו (16 בנובמבר 2005): פורסם ב"הארץ" ב-31 במאי 2004, כי רשות השידור גובה אגרת טלוויזיה בדרכים בלתי חוקיות. רצוני לשאול: 1. האם יש חוות דעת משפטית בנושא? 2. האם תופסק תופעה זו לאלתר? תשובת שרת המשפטים ציפי לבני: (לא נקראה, נמסרה לפרוטוקול) 1-2. יש חוות דעת משפטית בנושא. הפעילות הופסקה ממרס 2004 על-פי חוות הדעת המשפטית. 1603. שיטות הגבייה של אגרת רשות השידור חבר הכנסת אבשלום וילן שאל את שרת המשפטים ביום י"ד בחשוון התשס"ו (16 בנובמבר 2005): לאחרונה פורסם כי רשות השידור מציבה מחסומים לצורך גביית אגרה במזרח-ירושלים ומחזיקה תעודות זהות ורשיונות נהיגה שהוחרמו מאזרחים ערבים תושבי מזרח-ירושלים. רצוני לשאול: 1. האם הידיעה נכונה? 2. אם כן – האם נבדקה חוקיות המהלך? 3. מדוע ננקטת ענישה זו רק נגד מגזר מסוים? 4. כיצד יטופל הנושא? תשובת שרת המשפטים ציפי לבני: (לא נקראה, נמסרה לפרוטוקול) 1. אגף הגבייה של רשות השידור אכן הפעיל מחסומים בדרכים לאכיפת הגבייה. 2. באפריל 2004 ניתנה חוות דעת משפטית של הלשכה המשפטית ברשות השידור, ולפיה אסור לרשות השידור להעסיק שוטרים בשכר על מנת לעכב נהגים בדרכים באמצעות הצבת מחסומים. בעקבות חוות דעת זו, הופסקה הפעילות באמצעות שוטרים בשכר. 3. בעקבות תלונות שהתקבלו אצל היועץ המשפטי לממשלה ובמחלקת הבג"צים של פרקליטות המדינה, מחודש מאי 2004 הופסקו כליל מבצעי הגבייה במחסומי דרך, בין בדרך של הצבת מחסום ייעודי על-ידי רשות השידור בליווי וסיוע של שוטרים בשכר ובין בדרך של הצטרפות עובדי הרשות למחסומים משטרתיים או צבאיים קיימים. פעילות זו ננקטה לגבי כלל האוכלוסייה ולא רק נגד מגזר מסוים. 4. כאמור, הפעילות הופסקה מחודש מאי 2004. כמו כן, ניתנה הוראה לאגף הגבייה של רשות השידור להקפיד לתאם מראש עם הלשכה המשפטית את פעולותיו. 1687. שיטות הגבייה של אגרת רשות השידור חבר הכנסת עסאם מח'ול שאל את שרת המשפטים ביום י"ד בחשוון התשס"ו (16 בנובמבר 2005): ב-30 במאי 2004 פורסם באתר "וואלה", שפקחי רשות השידור, מלווים בשוטרים בשכר, הקימו מחסומים לא חוקיים וגבו מיליוני שקלים מאזרחים שנעצרו בהם, באיומים בעיקול הרכב. רצוני לשאול: 1. האם יורה משרדך שאי-תשלום אגרת השידור ייקבע באמצעות מכשיר הבודק את קליטת השידורים בלבד? 2. האם יפוצו הנפגעים משיטה זו? תשובת שרת המשפטים ציפי לבני: (לא נקראה, נמסרה לפרוטוקול) 1. על-פי סעיף 29 לחוק רשות השידור, התשכ"ה-1965, תשלום אגרת טלוויזיה מוטל על המחזיק במקלט טלוויזיה בגין עצם ההחזקה במקלט וללא קשר לקליטת השידורים. על-פי ההלכות שכבר נפסקו בבתי-המשפט, המבחן לעניין חיובו של אדם באגרת טלוויזיה הוא החזקה במקלט טלוויזיה, תוך הדגשה שאין זה משנה אם בפועל נהנה המחזיק במקלט מהשידורים, אלא די בכך שהמקלט נמצא ברשותו. 2. לרשות השידור הגיעו תלונות של אזרחים שנעצרו במחסומים בטענה שנגבתה מהם אגרה שלא כדין. תלונות אלו נבדקו לגופו של עניין, ובמקרים שבהם התברר כי התלונה מוצדקת הוחזר לאזרח סכום האגרה שנגבה שלא כדין בתוספת פיצוי. 2044. תקציבים לשידורים בשפה הערבית חבר הכנסת ג'מאל זחאלקה שאל את שרת המשפטים ביום י"ד בחשוון התשס"ו (16 בנובמבר 2005): הקצאת התקציבים ברשות השידור אינה ברורה לציבור. רצוני לשאול: 1. האם יש לרשות השידור תקציב המיועד לשידורים בשפה הערבית? 2. אם כן – מה הוא שיעורו וכיצד הוא נקבע? 3. כמה אחוזים הוא מהווה מכלל התקציב לכל השידורים? תשובת שרת המשפטים ציפי לבני: (לא נקראה, נמסרה לפרוטוקול) 1-2. לרשות השידור תקציב המיועד לשידורי רדיו וטלוויזיה בשפה הערבית. התקציב המיועד להוצאות ישירות בגין שידורי רדיו בערבית בשנת 2005 – 22 מיליון ו-347,000 שקלים. התקציב המיועד להוצאות ישירות בגין שידורי הטלוויזיה בערבית בשנת 2005 – 22 מיליון ו-784,000 שקלים. 3. התקציב המיועד להוצאות ישירות של השידורים בשפה הערבית מהווה 16% מכלל התקציב המיועד להוצאות הישירות של השידורים האחרים בשנת 2005. 2219. שידור משחקי האולימפיאדה חבר הכנסת שלמה בניזרי שאל את שרת המשפטים ביום י"ד בחשוון התשס"ו (16 בנובמבר 2005): משחקי האולימפיאדה באתונה שודרו בטלוויזיה הישראלית. רצוני לשאול: 1. כמה שילמה הטלוויזיה עבור הזיכיון לשידור המשחקים? 2. כמה אנשים נסעו לאתונה לצורך זה? 3. האם הממצאים בדבר שיעורי הצפייה הוכיחו שההוצאה היתה כדאית? 4. מה היה סך כל ההוצאות, לרבות הנלוות, על שידורי המשחקים? תשובת שרת המשפטים ציפי לבני: (לא נקראה, נמסרה לפרוטוקול) 1. רשות השידור שילמה בעבור זכויות השידור של האולימפיאדה באתונה מיליון ו-800,081 דולר. סכום זה נקבע על-ידי איגוד השידור האירופי. 2. רשות השידור – רדיו, טלוויזיה בעברית וטלוויזיה בערבית – שלחה למשחקים באתונה משלחת של 30 אנשי צוות. 3. נתוני הצפייה במספרים ממוצעים היו כדלקמן:  רצועת שידורי הבוקר – 5%; רצועת שידורי אחר-הצהריים – 8%; רצועת שידורי הערב – 11.2%; רצועת שידורי הלילה – 12%. 4. נוסף על האמור בתשובה על השאלה הראשונה, הוצאות הפקת שידור האולימפיאדה היו 2.6 מיליוני דולר. 2249. משלוח בקשות לתשלום אגרת טלוויזיה חבר הכנסת יצחק כהן שאל את שרת המשפטים ביום י"ד בחשוון התשס"ו (16 בנובמבר 2005): פעמים מספר התבקשו האחראים על גביית אגרת הטלוויזיה שלא לשלוח בקשות לתשלום אגרת הטלוויזיה לאזורים החרדיים. אין שם כמעט מקלטים, ומשלוח הבקשות הוא בזבוז כסף וגם מטרד לתושבים. רצוני לשאול: 1. כמה עולה לרשות משלוח מכתב אחד בשקלול כל ההוצאות? 2. מדוע לא תימנע רשות השידור מלשלוח בקשות אלה לאזורים חרדיים? תשובת שרת המשפטים ציפי לבני: (לא נקראה, נמסרה לפרוטוקול) 1. משלוח מכתב עולה לרשות השידור שקל אחד. 2. נמסר לנו על-ידי מנהל אגף הגבייה, שיש אזרחים מהמגזר החרדי שמחזיקים במקלט טלוויזיה, ולכן חייבים לשלם אגרה על-פי החוק. בכל מקרה, רשות השידור נמנעת מלשלוח אגרות ליישובים שבהם אוכלוסייה חרדית מובהקת, כגון עמנואל ובני-ברק, ולשכונות כגון מאה-שערים ובית-וגן. 2862. הפסקת תוכניות "אקדמיה באלף" ברשות השידור חבר הכנסת רן כהן שאל את שרת המשפטים ביום י"ד בחשוון התשס"ו (16 בנובמבר 2005): לאחרונה, הופסק שידור התוכנית "אקדמיה באלף" ברשת א', ללא הודעה מוקדמת ובאמצע סדרת תוכניות שלמה. באתר הרשות נכתב, כי ההפסקה "נובעת מסיבות שאינן תלויות בנו". זאת, לאחר שכבר לפני כמה חודשים קוצצה הרצאת הערב, והמאזינים נותרו עם הרצאות הבוקר בלבד. רצוני לשאול: 1. מדוע הורדה התוכנית מלוח השידורים? 2. האם הדבר נובע מהתוכנית לבטל את "קול המוסיקה" ואת רשת א'? תשובת שרת המשפטים ציפי לבני: (לא נקראה, נמסרה לפרוטוקול) 1. נמסר לנו על-ידי מנהל "קול ישראל", ששידור התוכנית "אקדמיה באלף" הופסק לפני כעשרה חודשים לאחר שעורך התוכנית, בני הנדל, יצא לגמלאות במפתיע. בכוונת הנהלת "קול ישראל" לחדש את השידור, אך הוא בינתיים מתעכב בגלל בעיות כוח-אדם ותקציב. 2. נמסר לנו על-ידי מנהל "קול ישראל", שאין בתוכנית רשות השידור לבטל את "קול המוסיקה" ואת רשת א'. 2876. תשלום אגרת טלוויזיה בעבור מכשיר ללא טיונר חבר הכנסת יגאל יאסינוב שאל את שרת המשפטים ביום י"ד בחשוון תשס"ו (16 בנובמבר 2005): פורסם, כי שופט בית-משפט בירושלים פסק (תק' 4919/04), כי אין להטיל חובת תשלום אגרת טלוויזיה על אזרח שברשותו מכשיר מוניטור בלבד, ללא טיונר המאפשר לברור תחנות. רצוני לשאול: 1. האם הידיעה נכונה? 2. אם כן - כיצד נערך משרדך בעקבות הפסיקה? 3. האם תוחל הפסיקה גם על מכשירי רדיו שאין בהם טיונר? תשובת שרת המשפטים ציפי לבני: (לא נקראה, נמסרה לפרוטוקול) 1. בית-משפט השלום חזר על פסיקתו של בית-המשפט העליון בע"א 1934/91 – רשות השידור נגד גיורא שור (פ"ד נ(4), 836), ולפיה המבחן הקובע אם מתקן מסוים הוא מקלט טלוויזיה החייב בתשלום האגרה, הוא מבחן פונקציונלי. דהיינו, אם המתקן הוא בעל פוטנציאל לקליטת שידורי טלוויזיה. פסק-הדין הזה לא קבע הלכה חדשה, אלא חזר על פסיקתו של בית-המשפט העליון מינואר 1977. 2. מאחר שרשות השידור נוהגת זה שנים בהתאם לפסיקתו של בית-המשפט העליון, לא היה צורך בהיערכות מיוחדת. 3. אגרה בעד החזקת מכשיר רדיו בוטלה בשנת 1994. 3383. הפעלת חברת "מילגם" על-ידי רשות השידור חבר הכנסת אחמד טיבי שאל את שרת המשפטים ביום י"ד בחשוון התשס"ו (16 בנובמבר 2005): נודע לי כי רשות השידור ממשיכה, למרות תלונות רבות, להפעיל חברת גבייה פרטית בשם "מילגם"במגזר הערבי בלבד. נטען, כי אנשי החברה קובעים את גובה האגרה לאחר מיקוח, מתנהגים לעתים באלימות ופעילותה עולה לרשות השידור כסף רב. רצוני לשאול: 1. האם הידיעות נכונות? 2. אם כן - האם הפעלת החברה עונה על תנאי המכרז, ומה היא עלות הפעלתה לרשות השידור? 3. האם מופעלים אמצעי גבייה שונים במגזר היהודי ובמגזר הערבי, ואם כן – מדוע?
אדוני סגן השר, המקרה שהועבר לעיוני - ואת העתק התלונה העברתי בצמוד למכתב - נקב בפירוש במספר של 57 עצורים שהועברו ברכב אחד. לא זאת אף זאת, אלא הם הוחזקו למעלה מחמש שעות ברכב הנעול בשערי מתקן הכליאה. אני מתפלא שאתה מתפלא.
אדוני היושב-ראש, גברתי ורבותי השרים - לא נשארו חברי כנסת מן השורה - סחר בבני-אדם, וסחר בנשים בפרט, הוא בוודאי אחת התופעות האנושיות המגונות ביותר, המבוזות ביותר. כאשר הן מתקיימות במדינת ישראל בקנה המידה שבו זה קורה כאן, זה בוודאי כתם על המדינה. זו העבדות המודרנית על שלוחותיה השונות. אבל הצעת החוק שהונחה לפנינו היום, שצריך לתמוך בה, היא לא הבעיה. הבעיה היא לא שאין לנו חוק מתאים שיילחם בסחר בבני-אדם. החוק הקיים יכול היה להילחם יפה מאוד אילו עשו רשויות האכיפה את מלאכתן נאמנה. במקום לתקן אלף ברזים דולפים אפשר לתקן את השיבר, את המגופה הראשית. חלק גדול מהסחר בנשים שמתקיים בישראל נעשה דרך הגבול המצרי, כאשר המצרים שותפים למבריחי הנשים, לסוחרי הסמים ולמבריחי הנשק דרך הגבול. שר הביטחון שלנו, שיודע להילחם ביהודים, לא מסוגל לעצור ולחסום את ההברחות האלה. שם אפשר לסגור את המגופה. לו נלחמו המצרים באמת בסוחרי הנשק, סוחרי הסמים, סוחרי הנשים הללו, לא היינו רואים כאן סחר עבדים בהיקף הזה. אבל שר הביטחון בא ומתייצב בפני ועדת החוץ והביטחון ומשקר בריש גלי ואומר: יש הסכם, יש הסכם מעברים לגבי רפיח, ושם ישראל, הפלסטינים והמצרים סיכמו וחתמו איך יבקרו את המעבר בגבול. שקר. אין הסכם, מעולם לא הוצג הסכם כזה וגם לא יהיה אפשר להציג הסכם כזה, כי שר הביטחון אינו מהסס לשקר לוועדת החוץ והביטחון. אבל יש עוד מגופה אחת, אצלנו בנגב, שאפשר להילחם בה, על הגבול וגם בקרב סוחרי הנשים שבתוך הנגב, שמבריחים אותן למרכז הארץ. לפני ימים מספר היתה ידיעה בעיתון, שמי שמשלם דמי חסות בבאר-שבע לבדואים מקבל ניכוי ממס הכנסה. אני חשבתי שזאת בדיחה גרועה. כתבתי למי שהיה שר האוצר והיום ממלא-מקום ראש הממשלה: תכחיש את הדבר הזה. הוא אמר לי: לא, זה נכון. אם יש להם הוצאות לענייני עסקים, זה צריך להיות מוכר למס הכנסה. אז מדינה שמוכנה לסבסד ארגוני פשע וסוחרי סמים, שלא תשים לנו כאן הצעת חוק כאילו מה שחסר לה כדי להילחם בסחר בנשים זה עוד חוק. חסרה נחישות אמיתית להילחם בפשע המאורגן, ולא עוד חוק. תודה רבה.
אדוני היושב-ראש, אדוני השר, חברי חברי הכנסת, שילוש בלתי קדוש מרחף בחלל האוויר: ניצחון ה"חמאס" ביהודה, שומרון ועזה, המשך ירי הטילים על היישובים היהודיים ומסע הצלב לעקירת המאחזים שמובילים אולמרט ומופז. אני מצפה שחאלד משעל ומחמוד אל-זהאר, מייד אחרי שילכו למסגד להודות לאלוהיהם, יעלו לירושלים, יבואו לעין-כרם ויעלו לקומה 7 להודות לאריאל שרון, השוכב על ערש דווי, כי הם חבים לו ולהתנתקות שלו, לעקירת היהודים ולגירושם את הניצחון שלהם בבחירות. האמת הזאת ברורה היום לכול, חוץ מלאלה שעדיין מנסים להגן על ההתנתקות כאילו היתה הישג בין-לאומי עצום, שהגירוש והעקירה האלה הם שהגישו את הניצחון ל"חמאס" על מגש של כסף. כי הפלסטיני השפוי והמצוי אומר: עשר שנים של משא-ומתן עם היהודים לא עבדו, הטרור ניצח. לכן, היהודים לא רוצים משא-ומתן עם, כביכול, המתונים של ה"פתח". ל"פתח" לא היה מה להציע להם בבחירות, ל"חמאס" היה המשך טרור להציע להם, לפיכך ניצח ה"חמאס", ואין למדינת ישראל למי להתלונן, זולת לעצמה, על כך שהם העלו לשלטון את ה"חמאס" בעזה. בשולי הדברים ייאמר שאתמול הלכתי עם חבר הכנסת אפי איתם לשער יפו לעקוב אחר תהליך הבחירות, ומשטרת ישראל מנעה ממני להיכנס לסניף דואר ישראל לראות איך הבחירות מתקיימות. יש חוק חסינות חברי הכנסת, אבל החוק הזה נרמס ברגל גסה על-ידי משטרת ישראל, בגיבוי השר לביטחון פנים, בגיבוי הממשלה, כי התהליך הדמוקרטי הפלסטיני חשוב להם הרבה יותר מהחוק הישראלי. אבל הממשלה, ששמירת החוק מעולם לא היתה נר לרגליה, אלא לצורכי תעמולה, אין להתפלא על כך שגם חוק חסינות חברי הכנסת נרמס על-ידה. מה לא הבטיחו לאזרחי ישראל לפני ההתנתקות? הבטיחו שזה תהליך נפלא, שהוא ישפר את מצבנו הביטחוני, ואם יעזו לירות עלינו מעזה, עזה תרעד. גם לנו יש מרגמות, ואנחנו נמצא את הדרך להחריב אותם אם יעזו לירות עלינו. כל יום יורים עלינו "קסאמים", אבל משרד הביטחון מציג סטטיסטיקה נפלאה איך כמות הפיגועים ירדה. איך הוא מציג סטטיסטיקה כזאת? הוא אומר: בשנת 2004 היו 5,000 פיגועים, ב-2005 היו רק 2,500. איך סופרים? כל טיל וכל פגז מרגמה שנפל על גוש-קטיף נספר כפיגוע, בצדק. לכן, כשאין יהודים בעזה, אין פיגועים בעזה. צריך לעשות סטיקר: אין יהודים, אין פיגועים. הממשלה הזאת מוליכה את המדיניות הזאת גם לחברון וגם לשומרון, ובהמשך לכל יהודה ושומרון, ואז יהיו פחות פיגועים ביהודה ושומרון. כי כשאין יהודים אין פיגועים. הממשלה הזאת מובילה לעקירת יישובים, לגירוש יהודים, לחורבן ההתיישבות ביהודה ושומרון, וסופה שתביא לחורבנה של מדינת ישראל. תודה רבה.
בבקשה, תעשה ועדת חקירה ממלכתית.
אתם מפחדים מוועדת חקירה ממלכתית.
אדוני היושב-ראש, אדוני השר, חברי חברי הכנסת, בעמונה ניסה אהוד אולמרט להפוך למנהיג. הוא ושר הביטחון שלו, שלא מסוגלים להבטיח ביטחון לתושבי ישראל, שלא מסוגלים למנוע ירי "קסאמים", שלא מסוגלים למנוע הברחות מגבול הנגב, שלא מסוגלים להביא לביטחון בתוך המדינה ובגבולותיה, שלא מסוגלים להילחם באויב החיצוני שלנו, שלא מסוגלים, אף שיכולים היו, למנוע את עליית ה"חמאס" לשלטון, מצאו סוף-סוף מישהו שהם יכולים להיות גיבורים עליו, ולעמונה שלחו אלפי חיילים ושוטרים עם הנחיות ברורות לגמרי לכסח להם את הצורה. מאין אני יודע? הלוא ראש הממשלה, ממלא-מקום ראש הממשלה, אמר לנו היום שהוא לא הנחה את כוחות הביטחון מה לעשות בעמונה. הוא חושב שאנחנו שכחנו ששבוע קודם הוא התבטא וחזר והתבטא, ושר הביטחון שלו אמר חמש פעמים: אפס סובלנות כלפי המתנחלים, ולא עוד רגישות ונחישות, אלא יד קשה. איך הוא חושב יתרגם את הפקודה הזאת לביצוע הרמטכ"ל? והמפכ"ל? והמפכ"ל למפקד משטרת ש"י  וזה – לסגנו? ב-04:00, לפנות בוקר, בעמונה, אני פוגש את סגנו, תת-ניצב מאיר בוקובזה, ואומר לו: אתה לא יכול להכניס את היס"מ, יש צו של שופט בית-המשפט העליון, עד 08:00 הקפאת מצב, עד דיון בבית-המשפט העליון. תת-ניצב מאיר בוקובזה לועג לי ואומר לי: אני לא יודע מי אתה, אני לא יודע על איזה צו אתה מדבר. עד שלא תראה לי את הנייר – אין צו בשבילי. והוא יודע כי עשר דקות קודם מעביר לו קצין אג"מ איו"ש את ההוראה שיש צו, אבל הוא רצה את העימות, הוא רצה את החיכוך. ואני גם אספר לכם למה: שבוע קודם לכן, איל ארד, שהיה יועץ אסטרטגי ויועץ תדמית, גם לאריאל שרון, אבל הוא ממשיך בתפקידו עם אהוד אולמרט, פוגש בפגישה סגורה את ראשי יש"ע ואומר להם: תשמעו, אני מאוד מסמפת אתכם, אבל עם כל הסימפתיה, התפקיד שלי לדאוג שעם ישראל ישנא אתכם כמו את המחבלים. ואת זה ניסו להשיג בעמונה. לכן לא רצו להגיע לפשרה, לכן רצו להגיע לעימות. השר רוני בר-און בא הנה, לדוכן הזה, מגלגל עיניים ואומר: הפרדת רשויות, ואתם מנסים לנצל איזו הזדמנות שהממשלה היא ממשלת מעבר, ואין לה רוב, ואתם מנסים לנצל את ההזדמנות הזאת ולהקים ועדת חקירה פרלמנטרית. הוא חושב שאנחנו שכחנו שכשהממשלה שלו היתה בשיא כוחה, פעמיים ניסו למנות אותו לשר והכנסת הזאת אמרה שהוא לא ראוי למשרה? רק בזכות העובדה שזו ממשלת מיעוט, שלא תלויה בהצבעה של הבית הזה, הוא הפך לשר, וממרום כיסאו כשר הוא בא להטיף לנו על ניצול הזדמנויות? בושה וחרפה. אבל ממלא-מקום ראש הממשלה היה צריך עימות וקיבל עימות. אבל היה חשש. היה חשש שאנשי ציבור ורבנים שהגיעו לעמונה ימלאו שם את התפקיד כפי  שהם מילאו בתקופה של הגירוש והעקירה של גוש קטיף ושא-נור בצפון השומרון. ובאים הנה חברים ואומרים לי: מה עשית בכלל בעמונה? הם שוכחים שכאשר הייתי על הגג בשא-נור הודו לי ששם, נוכחותם של אנשי ציבור, חברי כנסת ורבנים מנעה את העימות. למה בחמש הדקות הראשונות של המפגש בעמונה דואגים לפגוע בחברי הכנסת? דבר ראשון, בניגוד לחוק חסינות חברי הכנסת, כשמי שפוגע בי ומעקם את האגודל של יד ימין שלי עד שהוא נוקע וקורע לי רצועות וגידים, ועושה את זה לאט לאט, יודע שאני חבר כנסת. אין לי ספק בכך, כי מייד שומעים את המגאפון המשטרתי. אני התעלפתי, אני לא יודע, אבל בסרטים ששודרו בערוץ-10 שומעים את המגאפון המשטרתי שאומר: "להרים את חבר הכנסת". אז הם יודעים שאנחנו חברי הכנסת, הם יודעים שאנחנו ראשי ציבור, הם יודעים שאנחנו חוצצים בין המפגינים והשוטרים, ופוגעים בנו ראשונה. ואחר כך מגלגלים עיניים ושואלים: איפה היו מנהיגי הציבור הזה, למה הם לא מנעו את האלימות? אני אומר לכם איפה היו מנהיגי הציבור הזה: האחד – ב"הדסה עין-כרם", והשני – ב"הדסה הר-הצופים", אחרי שהיס"מ שלח אותנו לשם באלימות, בברוטליות. ואחרי שסילקו אותנו משם אפשר היה להיכנס גם לחדרים סגורים ולהכות בצורה סדיסטית עשרות אנשים שיושבים שם, ואיש אינו מרים יד על החייל והשוטר. באו ואמרו לנו: קודם זרקו עליהם אבנים, קודם פגעו בהם, קודם סיכנו את חייהם. אני מזכיר לשר לביטחון פנים מה הוא תפקידה של משטרה. משטרה היא לא גורם ענישה. אם יש מישהו שעובר על החוק, תפקידו של השוטר הוא לעצור אותו ולהביא אותו למשפט, ואם הוא מתנגד – הוא צריך להפעיל כוח סביר. אבל תסתכל אלף פעם - שזה ירדוף אותך בלילות - על הצילומים של השוטרים שנכנסים לחדר סגור בעמונה, ויושבים שם תושבים על הרצפה, ואיש לא מרים יד עליהם, ולא צריך להפעיל שום כוח סביר כדי לעצור אותם, והוא חובט חמש פעמים, שש פעמים, שבע פעמים באותו ראש של אותו בחור צעיר שיושב על הרצפה, למרגלותיו. ואתם יודעים את השם של האיש הזה, וכל עוד הוא איש משטרה, הכתם מונח עליך, וכל עוד משרתים במשטרה קצינים כמו תת-ניצב ניסו שחם, שאמר, "שיישרפו", וקילל וגידף - - -
אבל הוא נשפט. זה לא עמונה, זה עוד ההתנתקות. הוא כבר הועמד לדין ושילם 6,000 שקל קנס בשביל זה.
הוכח, אדוני. הוא הועמד לדין משמעתי במשטרה – ונידון.
אבל כל עוד הוא משרת במשטרה, כל המשטרה היא תת-ניצב ניסו שחם, משום שהאיש הזה, רוחו, שלא הצליחה לבצע את הפקודות הבלתי-חוקיות שלו בגוש-קטיף, הגיעה לביצוע בעמונה. זה בדיוק מה שעשו בעמונה - - -
שירות גדול לטובת ניקיון המשטרה, כי עד שלא תנקו את המשטרה משוטרים ברוטליים וסדיסטיים, ירדוף אתכם הכתם של אלימות משטרתית קשה.
אני קורא אותך, אדוני השר לביטחון פנים, לחזור בך מהאמירה שאני הסתי אנשים לאלימות, או להוכיח אותה.
או להוכיח אותה. אמר היום ממלא-מקום ראש הממשלה שאני הנהגתי את משליכי האבנים בעמונה, ואני תובע ממנו מעל הבמה הזאת, או לחזור בו מהאמירה הזאת, כי היא הסתה והיא שקר - האמירה הזאת שאני הנהגתי את משליכי האבנים בעמונה היא הסתה והיא שקר. או שממלא-מקום ראש הממשלה יחזור בו, או שיוכיח את מה שהוא אומר. אם הוא יוכיח את מה שהוא אומר, אני מתחייב באותו יום להתפטר מחברותי בכנסת, ואם הוא איננו מצליח להוכיח את הדברים האלה, הוא אינו יכול לשמש איש ציבור במדינת ישראל ועליו להתפטר מתפקידו הנוכחי, ולא להיות אי-פעם ראש ממשלה במדינת ישראל, משום שבשם שמירת החוק, בשם ההטפה לשמירת החוק ולבנייה חוקית, ולאי-בנייה בלתי חוקית הוא מאפשר בנייה בלתי חוקית של בדואים, הוא עוצם עיניים מבנייה בלתי חוקית של אלפי מבנים בארץ, אבל הוא קורא לחיילים ומנחה אותם, הוא והשוטרים שנשלחו מטעמו, להפר את חוק חסינות חברי הכנסת, להכות אנשים שלא מתנגדים - - -
חוק חסינות חברי הכנסת היה אמור להגן עלי, ואתה, כפרלמנטר, היית צריך להיאבק על כך. אבל אתה מגבה שוטרים שפגעו ביודעין בדמוקרטיה הישראלית, הכו ופצעו חברי כנסת שהיו בעמונה על-פי תפקידם כנציגי ציבור, כדי להיאבק למען דבר שאנחנו מאמינים בו וכדי למנוע אלימות. העובדה ששלחתם שוטרים לפגוע בנו בתחילת האירוע - - -
- - - לומר: אנחנו חוששים שמנהיגי ציבור מתונים יהיו בשטח ולכן סילקנו אותם. תודה רבה.
אדוני היושב-ראש, חברי חברי הכנסת, לעונג הוא לי לפתוח את דברי בברכות לחבר הכנסת החדש, חבר הכנסת יצחק גלנטי. אנחנו נוהגים לחשוב על גמלאים כאנשים שזה המקצוע שלהם, ושמענו דברי טעם רעננים ונמרצים של חבר כנסת צעיר ורענן שבא ואמר לנו שלגמלאים יש הרבה מה לומר על כל דבר ולא רק על ענייניהם של הגמלאים. שמעתי מחבר הכנסת איתן, שחבר הכנסת גלנטי עוסק בגיאולוגיה ימית ובתחביבו עוסק בארכיאולוגיה ימית. הרבה האשימו את הכנסת שהיא שטחית מדי, אני מקווה שהוא יתרום לנו את היכולת שלו לראות למעמקים ולעסוק בדברים לעומקם. תודה על דבריך. לעניין הדיון שלנו, איש אינו מבין באמת את התופעה של האנטישמיות, ואסור שהפוליטיקה תבלבל את דעתנו ותגרום לנו לחשוב שהפוליטיקה היא עוד צורה של שנאת זרים וכי מתייחסים ליהודים בעולם כשם שהתייחסו אל מיעוט לאומי. איננו מבינים למה כל כך שונאים אותנו. מה לקחנו להם? ואולי לא לקחנו אלא מה שדווקא נתנו לעולם כולו, הוא הסיבה לשנאה - את המוסר היהודי שנתנו לתרבות המערב, את קדושת חיי האדם, את חירותו, את האמונה באל אחד. אפילו את בנו של אלוהים נתנו לתרבות המערב, שהיה יהודי בטלית ותפילין, בן הארץ הזאת, והפך אלוהי העולם הנוצרי, ובשם האהבה לבלי גבול לישו, שבו וצלבו אותנו מיליוני פעמים ושוב ושוב, והצלב הנוצרי התעוות והיה לצלב הקרס, וגם חצי הסהר המוסלמי התעוות והפך לפגיון, ועם ישראל בין אדום לערב. האם מדינת ישראל חזקה היא התשובה על האנטישמיות, נשאלנו היום. היא בוודאי לא מרפאת את המחלה, היא אולי אפילו מעוררת אותה ביתר שאת בקרב אלה שאינם יכולים לסבול יהודים חזקים. אבל מדינת ישראל חזקה היא לפחות ערובה להתנפצות החלום האנטישמי של "לכו ונכחידם מגוי, נשמידם מתחת לשמים". לא היה משורר ונביא כאורי צבי גרינברג, שראה את השמדת יהודי אירופה בעיני רוחו ולפרטי פרטים עשר שנים לפני ההשמדה. מתוך "רחובות הנהר" - שיר גזע אברהם: מיום שניצחנו את טבע האש והמים / ויצאנו מהם ברינה לחירות ומלכות, / הולכת אחרינו האש: לתפשנו בבין המצרים; / הולכים אחרינו המים: כדי לטבענו. // מיום ששברנו אלילי העץ והאבן / והורינו כי יש אלוהים יוצר כל יציר – / משרים על חיינו צל מוות עצי הגויים; / וכל אבן זועמת אחרינו: איננה רוצה / להיות לביתנו מסד. // ומיום שעובדי אלילים מדורו של אברם / ועדי דור הצלב / קיבלו מידינו את דעת האל היחיד, / שלא נשיגו בדמות גוף, / אין אנו יודעים כל מפלט מכעסם של גויים; / דמם כה קורא אלי אלילם הקדמון; / והמה שבים אל שביליו הקדומים / מכוסי האזוב, / ומביאים אתם דם משלנו לשי לו חדש. / אבל אם נפשם בם גוברת שלא מדעתם / ברגעי חולשה של כיסוף... / הם אלינו באים – אל הבאר העברית / כי אף תפילה יחידה משלהם אין בפיהם / לא בחג עם ולא באבל עם / לא ביום כתר מלכם ולא ביום קבורתו / לא ביום גבורות ולא לפני מסע קרב / על יבשת וים / אל תפילות משלנו, / ממלכנו דוד, / באות השפתיים / במקהלות עם... //  סלה והללויה ואמן". תודה רבה.
אדוני היושב-ראש, היא צודקת, זה סוג של אלימות, ואפילו שמותר לך, זה סוג של אלימות נגד נשים, ואני חושב - - - תחשוב שוב ותחזור בך. (חברת הכנסת לימור לבנת יוצאת מאולם המליאה.)
לפי המסכים שלפנינו, אין לנו מושג מתי אנחנו מדברים.
אדוני היושב-ראש, רבותי השרים, חברי חברי הכנסת, צר לי שבדיון החשוב הזה בחרו חברי הכנסת מן השמאל הקיצוני לקשור את האלימות במשפחה עם הכיבוש הערבי של ארץ-ישראל. אני לוחם ומתנגד בכל נימי נפשי לכיבוש הערבי הזה. אני חושב שהטרור שהנהיגו הערבים בארץ בלי ספק, וגם הצורך להיאבק בו כל הזמן, גורר או מגביר את האלימות בחברה הישראלית. אבל, באמת לא זה הנושא. אנחנו מדברים על אלימות בבית, על אלימות במשפחה. חברי הכנסת, צדקה מתחילה מבית. גם סדר וצדק מתחילים מבית. לא תמיד הבית הזה נתן דוגמה טובה לחברה הישראלית להקטנת עוצמת האלימות - אפילו היום הזה ראינו זאת, להבנתי. אדוני היושב-ראש, צר לי שאני חולק על החלטתך בתחילת הישיבה, משום שאפשר לעשות שימוש בשררה שלא כדין. נדמה לי שבשל העובדה שחברת הכנסת לימור לבנת, שהעירה הערה אחת וחזרה עליה - לא היה ראוי להרחיק אותה. נדמה לי שגם זה סוג של אלימות שחבל שאנחנו רואים כאן. נדמה לי שגם בכנסת הקודמת זכינו לראות חבר כנסת בכיר אומר לחברת כנסת אחרת - זה היה חבר הכנסת דאז רוני בר-און, היום שר בממשלת ישראל - לו היתה לי בת כמוך, הייתי הורג את אשתי. הדברים האלה נותנים לגיטימציה ציבורית לאלימות הזאת. נדמה לי שאנחנו רואים סוג של סלחנות לאלימות מילולית, והיא בוודאי מסר רע מאוד לחברה הישראלית. אנחנו שומעים על אדם שרצח את בת-זוגו ב-86 דקירות סכין ויוצא בעסקת טיעון על הריגה. המסר החבוי בדברים האלה הוא שזה לא נורא ושאפשר לצאת מהדברים האלה. רבותי, אנחנו יכולים להטיף מוסר עד קץ כל הדורות ולדבר על הרעות החולות בחברה, אבל אם לא מוצאים בסופו של דבר הרבה כסף לתקנים במשטרה, שכאשר באה אשה פגועה יהיה גם מישהו מיומן שיקשיב לה וידע לקבל את תלונתה בזמן אמיתי - לא יועיל לנו דבר. אם אנחנו שומעים, כשכנים, צרחות יום אחרי יום מעבר לקיר ואין די עובדים סוציאליים-קהילתיים מיומנים לקבל את הפניות ולהתערב בהן בזמן - לא יועילו כל דיבורינו היפים. שמענו היום דברי טעם גם מחברי הכנסת של קדימה וגם מחברי הכנסת של העבודה. בעוד חודש-חודשיים, כאשר ידונו בתקציב ויבואו חברי הכנסת ויבקשו תקציבים נוספים למעונות-יום, לנשים מוכות, למקלטים, לתקנים לעובדים סוציאליים, לתקנים לשוטרים קהילתיים - האם גם אז, אפילו בניגוד למשמעת הקואליציונית, הם יעשו מעשה לטובת מניעת האלימות במשפחה, או שיסתפקו בדיבורים היפים?
חבר הכנסת זחאלקה מוזמן - - -
חבר הכנסת זחאלקה מוזמן לעיין ב"דברי הכנסת" ולראות.
חבר הכנסת זחאלקה, הקשב שנייה.
הקשב שנייה. אתה טועה. מעולם לא הרמתי ידי לתמיכה בתקציב מדינת ישראל. תבדוק, תמצא ותתנצל.
אדוני היושב-ראש, אני הסכמתי לעלות אף  שקודמי ביקש לרדת לא מכיוון שאני חושב שזה לא חמור שהממשלה מצפצפת על הכנסת, אני רק יודע שגם כשהם יושבים כאן, זה ממש לא מעניין אותם. אז אני סטטיסטים לא צריך.
אמר חבר הכנסת חיים אורון כאן, שבהרבה דברים הוא יכול היום לתמוך בעמדת הממשלה העומדת לקום היום. אמת נכון, ממשלת השמאל שקמה עלינו היום אימצה בגלוי, בפשטות, את קווי היסוד של "שלום עכשיו", את האידיאולוגיה של "שלום עכשיו". חמור ממנה, ל"שלום עכשיו" פעם היו סייגים. אמרו: כאשר יהיה הסכם. הממשלה הזאת לא זקוקה לשום הסכם. הכניעה היא העיקר, האידיאולוגיה היא הכניעה ולא השלום. מלת הקוד, שלום, שפעם רקדו סביבה כמו סביב עגל זהב, לא עלתה היום, נדמה לי, פעם אחת בדבריו של המיועד לתפקיד ראש הממשלה. כלומר, אפילו לשקר לעם שהולכים להביא שלום לא מנסים. המכנה המשותף של הממשלה הזאת הוא עקירת היהודים, גירושם מלב הארץ, משטחי ארץ-ישראל, ומספר לנו המיועד לתפקיד ראש הממשלה, שהוא עושה את זה על ברכי המסורת שינק בבית הוריו; זה מה שחינכו אותו בשורות תנועת ז'בוטינסקי. אז באמת אי-אפשר להתבלבל שהאידיאולוגיה של תנועת ז'בוטינסקי היא שמניעה את ראש הממשלה לסגת משטחי ארץ-ישראל, לגרש יהודים מבתיהם, למסור את שטחי הארץ לערבים. שום דבר לא יכול לבלבל אותנו בעניין הזה, בוודאי לא המציאות, כשם שהיא לא הצליחה לבלבל את תנועת קדימה. הלוא אם מישהו היה מנסה לראות לאן הביאו אותנו העקירה והגירוש והנסיגה מעזה – הם העלו לשלטון את ה"חמאס". חד-משמעית. הנסיגה הבאה משטחי יהודה ושומרון תעלה לשלטון ברשות הפלסטינית את "הג'יהאד האסלאמי". אבל, שמענו היום מראש הממשלה, שהוא סבור שכדאי לנסות להגיע למשא-ומתן עם אבו-מאזן. מי יהיה האידיוט ברשות הפלסטינית שירצה להגיע להסכם, לתת משהו, במקום לקבל חינם? למה יקום שם אחד כזה שיסכים לוותר אפילו בנייר לצור על פי צלוחית על זכות השיבה, על תביעתם על זכות השיבה, על הכרה בגבולות 1967? נותנים חינם, לא ייקחו? בוודאי ייקחו. אפילו לא מחויבים להגיד תודה, כי ממשלת ישראל משוכנעת שזה מה שיקיים את מדינת ישראל כמדינה יהודית ודמוקרטית - אם אנחנו ניסוג עוד צעד ועוד צעד ועוד צעד בדרך אל הים. שמחתי לראות בקווי היסוד של הממשלה העתידה לקום את המאבק הנחרץ בשחיתות; בשחיתות בממשל הציבורי, בכל הזרועות של המינהל והממשל, לרבות בזרועות אכיפת החוק. כנראה לעניין הזה יכולה ממשלת אולמרט להיחשב ממשלת מומחים. כאשר אנחנו מתבוננים בשורותיה ורואים שם את החברים לטיסה המפורסמת לחתונה של פרנקל, כולם, כל הארבעה, יושבים לשולחן הממשלה, ואחד מהם, שר המשפטים המיועד, חיים רמון, עדיין לא החזיר את הכסף שקיבל שלא כחוק, משום שמדובר במתנה אסורה על-פי החוק. אבל שר המשפטים המיועד, יש לו יועץ משפטי שלו, ואני מקווה שעכשיו, כשהוא יהיה שר המשפטים, הוא יזדקק לשירותיו של היועץ המשפטי לממשלה שיאמר לו שהוא קיבל מתנה אסורה ושעליו לפרק את קשרי ההון והשלטון שמאפיינים את הממשלה הזאת, העתידה לקום. תודה רבה.
גברתי היושבת-ראש, אדוני השר, חברי חברי הכנסת, אמרת בדבריך שהידיעה שהחלב עשיר באסטרוגן בטעות יסודה. האם המשרד שלך מקיים בדיקות שגרה לרמות אסטרוגן בחלב? האם משרד הבריאות, ככל הידוע לך, מקיים בדיקות כאלה? מדוע לא תאסרו שיווק חלב שמקורו בפרות הרות, שעשיר באופן טבעי באסטרוגן, ואם משתמשים בחלב כזה, מדוע לא תפרסמו אזהרה על האריזות? תודה.
אדוני השר, אני לא מכיר את התרופה הגנרית המקבילה ל"מנופור" שקופת-חולים משתמשת בה, אבל יש מקרים שהובאו לידיעתנו כתלונות ובעקבותיהם תוקן חוק ביטוח בריאות ממלכתי. בעקבות בקשה שביקש ממני השר נוה, אנחנו תיקנו את החוק, ומאז רשאית נציבת תלונות הציבור לחוק ביטוח בריאות ממלכתי לאכוף על הקופות להחזיר כסף. הכסף מוחזר דרך הביטוח הלאומי למבוטח; הוא רשאי לתבוע מהקופה להחזיר את הכסף. עד כמה שידוע לך, בכמה מקרים נעשה שימוש בתיקון הזה, והאם הקופות מחזירות היום כספים כשהן לא מספקות את התרופות למבוטחים?
גברתי היושבת-ראש, חברי חברי הכנסת, ביום העצמאות האחרון התקיים בבית הנשיא טקס לחיילים מצטיינים. חננאל דיין היה חייל מצטיין בטקס הזה. הוא חייל קטן. הוא איש צוות טנק. הוא לא מפקד גדול, אבל הוא חייל מצטיין. והוא הצדיע לרמטכ"ל, כי הרמטכ"ל הוא החייל הכי בכיר בצבא, וחננאל  דיין הוא חייל טוב, הוא מצדיע למפקד. אבל הוא לא חבר של הרמטכ"ל והוא לא אוהב אותו, כי בעיניו הרמטכ"ל ייצג את החלק הבלתי-מוסרי והבלתי-מוצדק של צה"ל בגירוש היהודים, והוא לא לחץ את ידו של הרמטכ"ל. אז מה קרה? הוא עדיין חייל מצטיין, גם אחרי שהדיחו אותו מהגדוד וגם אחרי ששחררו אותו מצה"ל. תודה רבה.
אדוני היושב-ראש, אדוני השר, חברי חברי הכנסת, לכאורה, איך אפשר להתנגד לדבר כזה בכלל. ראש הממשלה ממקום שבתו מבקש ליטול לידיו כמה סמכויות בנושא האזרחים הוותיקים, סמכויות המסורות בידי שר הרווחה. כמעט ימות המשיח. אמי עליה השלום היתה עובדת סוציאלית כל חייה, עד יומה האחרון. אני גדלתי מתוך הכרה עמוקה של חשיבות המקצוע הזה, של הרווחה והעזרה לחלשים. ראש הממשלה בעצמו רוצה להתעסק בזה, שאנחנו נגיד לו לא? במחשבה שנייה, בשם כל החברתיות של הממשלה הזאת, אם ראש הממשלה רוצה כראש ממשלה חברתית להעלות את מחיר הלחם בשביל לפגוע טיפה בחלשים, הוא צריך את סמכויות שר התמ"ת בשביל זה, או שהוא עושה את זה בעצמו? אם נניח מבקש ראש הממשלה שאוכלוסייה מסוימת של חולי סרטן המעי הגס, או אוכלוסייה מסוימת של חולות סרטן השד, חולים שנזקקים ל"אווסטין" ול"הרצפטין" ול"ארביטוקס", שהחולים האלה לא יזכו לעוד כמה חודשי חיים, או חלקם אפילו להצלת חיים; אם ראש הממשלה מבקש לוותר על החיים שלהם, לתת להם למות, לתת להם לשבות רעב בפתח משרדו, הוא צריך את סמכויות שר הבריאות בשביל זה, או שהוא יכול להחליט שהם ימותו? הלוא ראש הממשלה הזה, גם קודמיו, יכלו להחליט שאת סל הבריאות מעדכנים מדי שנה  ב-2%, והיה נגמר המחזה המביש של אנשים שמתחננים על חייהם בשביתת רעב בפתח משרד ראש הממשלה. אבל ידו קפוצה. יש עודף תקציבי אדיר לממשלה הזאת, אבל 70 מיליון, 80 מיליון  להרחבת סל הבריאות - ידו קפוצה. תארו לכם שהיו כמה אלפי ישראלים על איזו ספינת טיול באוקיינוס שנחטפת בידי מחבלים וחייהם בסכנה; לא היו מוציאים עשרות מיליונים על מבצע מדהים של צה"ל עם כל יחידות העילית כדי להציל את חייהם? אבל אלה פה, בפתח משרד ראש הממשלה, לא צריך לטוס לקצווי עולם כדי להציל את חייהם. ובכל זאת ידו של ראש הממשלה קפוצה. אז במחשבה שנייה, האם הוא האיש המתאים ליטול לידיו את סמכויות שר הרווחה דווקא?
אדוני היושב-ראש, רבותי השרים, חברי חברי הכנסת, פרופסור אבי דגני ממכון "גיאוקרטוגרפיה" פרסם לפני יומיים, במסגרת כנס ירושלים הראשון לאיכות השלטון ולמאבק בשחיתות, סקר האומר כי 82% מהציבור סבורים כי הממשל בישראל מושחת. אבל זה הציבור שבחר אותם. ראש הממשלה, בהיותו שר התמ"ת - כך כותב מבקר המדינה בדוח שלו - היה מעורב ופעיל מאוד באישור עסקאות מקרקעין בנמל יפו, ואישר את החוזה במינהל מקרקעי ישראל, אך הסתיר את מעורבותו בעסקה. פלא ש-82% מהציבור סבורים שהממשל בישראל מושחת? מבקר המדינה מציע למנכ"ל "אגרקסקו" להתפטר, משום שהוא העניק מתנות אסורות לחברי הכנסת דאז, רוחמה אברהם ואלי אפללו. המנכ"ל צריך להתפטר כי הציע שוחד – מה עם אלה שקיבלו? פלא שהציבור סבור שהממשל בישראל מושחת? ואם כבר במתנות אסורות בצורת טובות הנאה של טיסות וטיסות במטוסים פרטיים עסקינן, אתם זוכרים ארבעה חברים שיצאו לדרך במטוסו הפרטי של פרנקל לחתונתו במונקו? חברי הכנסת דאז פרס, פואד בן-אליעזר והיושבת-ראש שלנו דליה איציק. שלושתם הסדירו את עניינם כהלכה. מי לא החזיר את הכסף עד עצם היום הזה? שר המשפטים של מדינת ישראל, חיים רמון. הוא העביר איזו חוות דעת של עורך-דין, שאומנם מנוגדת לחוות דעתו של היועץ המשפטי לממשלה, אבל מבחינתו זה בסדר לא להחזיר את הכסף עד עצם היום הזה. שר המשפטים של ישראל קיבל מתנה אסורה. אז פלא שהציבור סבור שהממשל בישראל מושחת? ורק לקינוח, רבותי: כל מי שיעז להזכיר אי-פעם את הכסף שהולך להתנחלויות. תקראו בדוח מבקר המדינה – 18 מיליארד שקלים, שמחקה המדינה לקיבוצים, מוזכרים בדוח הזה. 18 מיליארד. תודה רבה.
אדוני היושב-ראש, אדוני השר, חברי חברי הכנסת, השר אמר בהקדמתו לדיון: "לקום מחר בבוקר עם שיר חדש בלב". אין לי ספק שעוד כוח למשטרה דרוש מאוד כדי להיאבק באלימות, אבל אני רוצה לדבר בקצרה על שתי נקודות שבהן עוד כוח למשטרה לא יעזור לנו במיוחד. האחת, דפוסי קבלת ההחלטות של בתי-המשפט בישראל. נדמה לי שהסטטיסטיקה אומרת, שעל הריגה יושבים בממוצע שש שנים. שש שנים, זה מה ששווים חיי אדם. לא כשמדובר בתקלה, בתאונת דרכים, אלא במי שלקח נשק ביד והרג מישהו, אבל לא הוכחה כוונת רצח מראש. מי שהוויכוח שלו על מקום חנייה עם אדם אחר הסתיים במות בר-הפלוגתא שלו – לא נידון על רצח, רק על הריגה, והוא יושב בממוצע שש שנים. הגיע הזמן שבתי-המשפט יתייחסו ביתר כבוד לחיי אדם בישראל. אונס זה בכלל כסף קטן, ובתקיפות בקושי דנים, מחמת העומס העצום על בתי-המשפט. נדמה לי שבתי-המשפט מרחמים על אכזרים ומאוד-מאוד מתאכזרים לחפים מפשע. הנקודה האחרת היא המערכת הפסיכיאטרית בישראל – מתוך אופנה כלשהי, לפעמים שרלטנית, של הפסיכיאטרים, שמדברים על רפורמות וזוכים לתמיכה יוצאת מן הכלל ממשרד האוצר, משום שזה עולה בקנה אחד עם השאיפה שלו לחסוך בהוצאות במערכת הבריאות, משחררים חולים אלימים ומסוכנים לקהילה, מתוך אמירה, חסרת אחריות, שהטיפול בהם ייעשה בקהילה. אין בקהילה מערכת שמסוגלת לטפל בחולי נפש אלימים, ואנחנו מכירים סיפורים על חולה נפש ששמע קולות ורצח את אבא שלו, ומכיוון שהוא לא רוצח, כי הוא לא אחראי למעשיו, הוא רק אושפז, ואחרי חודשיים או שנה הפסיכיאטרים אמרו שהוא כבר הבריא; הוא חזר הביתה, ושוב שמע קולות, והלך לרצוח את אמא או את האח. הדברים חוזרים על עצמם. יש מלכוד, משום שאדם שהוא חולה נפש ודאי אינו אחראי למעשיו, וברגע שהפסיכיאטרים החליטו שהוא לא מסוכן, משחררים אותו. הם אינם יודעים – המערכת בקהילה אינה יודעת לקלוט אותו. אלה דברים שתוספת שוטרים לא תפתור, וגם אותם צריך לפתור כדי להיאבק באלימות. תודה רבה.
גברתי היושבת-ראש, חברי חברי הכנסת, אחרי שהצליח לגרש אלפי יהודים מגוש-קטיף ברגישות ובנחישות, אחרי שהספיק להוציא כבר כמה עשרות מיליונים על תחמושת ותותחים על מרחבי השיגור הריקים, בא היום הרמטכ"ל לכנסת וגילה לנו סוף-סוף מה התשובה על טילי ה"קסאם". "סבלנות", הוא אמר. סבלנות – זה יהיה הפתרון לטילי ה"קסאם", והוא כנראה צודק, משום שאם בתוך חודשים מספר תיהפך עזה, כצפוי, כפי שכבר הזהרנו, כפי שאנחנו רואים בעינינו שקורה, למחסן הגדול ביותר במזרח התיכון של טילי "קטיושה" תקינים, יפסיקו באמת לירות טילי "קסאם" על שדרות ויעברו ל"קטיושות". ואכן יסתבר שהסבלנות משתלמת, יימצא הפתרון ל"קסאם". הקטיושה תכה את ה"קסאם". ואז אני מניח יבוא הרמטכ"ל או הבא אחריו ויגלה לנו מה יהיה הפתרון לטיל ה"קטיושה" - לא "סבלנות", אלא "סבלנות פורטה", כי זה טיל יותר גדול, צריך יותר סבלנות. אתם זוכרים מה אמרו כל המתלהמים האלה שלנו, הרמטכ"ל ומי שהיה שר הביטחון, מופז, מה הם אמרו? אם יעזו לירות טיל "קסאם" אחד על שדרות אחרי ההתנתקות, עזה תרעד. איזה קשקוש, איזה פטפוט. הרי זה בדיוק מה שהם יגידו לנו בעוד כמה חודשים כשהם יסבירו לנו מה יקרה אם הם ייסוגו מהגבעות השולטות על שדה התעופה בן-גוריון ויעזו לירות משם. הם יגידו: אוי ואבוי להם. ואם יעזו לירות מבית-איכסא על כביש ירושלים--תל-אביב הם יגידו: רמאללה תרעד. ואם יירו מנבי-סמואל ויפגיזו את הכנסת, אז הם יבואו ויגידו: דמם בראשם. פתפותי ביצים. הם לא מתכוונים למלה אחת מכל מה שהם אומרים. שיהיה כתוב בפרוטוקול: דמם של כל חללי הטרור בראשה של הממשלה הזאת, שיודעת ורואה לאן היא מוליכה את עם ישראל ואינה עושה דבר כדי למנוע את האסון. ומי שסבור שמדיניות הביטחון הלאומי שלנו היא "נלבישך שלמת בטון ומלט", מביא עלינו רק טרור ומוות. תודה רבה.
אדוני היושב-ראש, אדוני השר, חברי חברי הכנסת, מה היה בפסגה בשארם-א-שיח'? מעבר להצהרות הפוליטיות בסיכום, שהיו הצהרות ריקות מתוכן אמיתי, זאת היתה הצגה. הצגה של השרה ציפי לבני, שאמרו לה: לכי ודברי עם אבו-מאזן. אנחנו מבטיחים לאמריקנים לדבר לפני ההתכנסות, אז נדבר. דברי עם מי שראש הממשלה, בדרכו לוושינגטון, אמר עליו שהוא חסר תועלת, שהוא חסר ערך. אז דיברו אתו. עזרו לאבו-מאזן להיות עלה התאנה של ה"חמאס". אז דיברו אתו. לא היה טוב יותר לו דיברה השרה לבני עם גורמים רלוונטיים על נושאים רלוונטיים? למשל, כמה זמן אפשר עוד לחייך ולשתוק מול המצרים בלי לשאול אותם באמת כמה נשק עבר במנהרות ובמעברים שעל פני השטח מאז חתימת הסכם המעברים המופקר הזה? יבוא פעם אחת שר הביטחון ויאמר כאן את האמת, עם נתוני אמת, על הכמויות שעברו בגבול הזה. וממשלת מצרים יודעת ושותקת. החליפו את השוטרים המושחתים, הלא-יוצלחים, בגיבורי עילית של משמר הגבול. ההברחות רק גברו ולא פחתו. אולי עכשיו, כשהטרור מכה במצרים, בסיני, אולי עכשיו הם יבינו שאין מצב שנשק רק עובר דרך סיני כדי להרוג יהודים בישראל וסופו של נשק כזה שיהיה מופנה גם נגד שלטונות מצרים ונגד תיירים בסיני. ואולי נכון היה לנצל את פסגת שארם-א-שיח' ולדבר עם הירדנים ולשמוע מהם למה הם חושבים שתוכנית ההתכנסות תפיל את המשטר ההאשמי. אני לא חושד רגע אחד באהוד אולמרט שהביא את תוכנית ההתכנסות רק כדי להפיל את המשטר ההאשמי ולהפוך את ירדן לפלסטין. אינני חושד בו, משום שאני יודע שהוא אפילו לא התחיל לתת את הדעת על האפשרות שבתום תוכנית ההתכנסות שלו תהיה מדינת "חמאס" אחת גדולה משני עברי הירדן. על הדברים האלה ראוי היה לדבר שם. שם אפשר היה להוציא גם תוצרים אמיתיים ולא הצהרות ריקות מתוכן. תודה רבה, אדוני.
תודה רבה. גברתי היושבת-ראש, חברי חברי הכנסת, לפני כשבועיים התפרסמה בעיתון "הארץ" מודעה צנועה המודיעה למגורשים מגוף-קטיף וצפון השומרון: להווי ידוע לכם, אזרחים יקרים, שעד 30 במאי, דהיינו היום, אם לא תאספו את המיטלטלין שלכם מהמכולות בקסטינה, מדינת ישראל תשמיד את המיטלטלין שלכם או תמכור אותם, כראות עיניה. השדולה למען המגורשים ביקרה באתרים ביום שישי וחלק מהאנשים היו גם היום. האתרים חלקם עדיין לא מוכנים, האנשים בבתי-מלון – מה אתם רוצים מהחיים שלהם? גירשתם אותם, יופי, אבל למה לעשות להם את המוות?
אדוני היושב-ראש, חברי חברי הכנסת, ישראל היא ארץ קטנה, מוקפת אויבים. האירנים רוצים להרוג אותנו, ה"חיזבאללה" יורה בנו, יש מטח של "קסאמים" כל הזמן מרצועת-עזה, ולפיכך צריכים חוקי חירום כדי לפקח על מחירי הדלק והקמח. כמה מאתנו באמת קונים את השטות הזאת? הרי בא לכאן יושב-ראש ועדת החוץ והביטחון, איש האופוזיציה האחראית - סליחה, לא האופוזיציה האחראית, אני לא לגמרי מעודכן בתנודות שלהם מהאופוזיציה לקואליציה האחראית - ואומר שהממשלה רוצה לבטל חלק גדול מהדברים שנמצאים בחוקי החירום הללו ולעגן אותם בחוקים רגילים. אני צודק, חבר הכנסת הנגבי? על מה אנחנו מדברים? אנחנו מדברים על עצלות ורשלנות, שלא הספיקו לעשות את זה במשך 58 שנים. לא על העיקרון, אלא על הקצב אנחנו מדברים. ולגבי הטיעון שאם אנחנו לא נחיה תחת החוקים הללו, הממשלה לא תצליח, חס וחלילה, לעמוד בהתקפת פתע - נניח מיתאר של התקפת פתע, והרי אני ביטחוניסט, כל יום אני מתעורר בחשש שיש התקפת פתע - לא יספיקו הממשלה והכנסת להכריז מחדש בזמן על חוקי חירום ומחירי המוצצים וה"מטרנה" יצאו מכלל שליטה בתוך שעות. תהיה אינפלציה אדירה במחירי המוצצים וה"מטרנה", ובשעת-חירום, ממש, כשאנחנו תחת התקפה גרעינית, ירחם השם, יעשו הספסרים הון ממוצצים ומ"מטרנה". מה נעשה אז? לא מספיקים לנו האויבים מבחוץ, יבואו הספסרים מבית ויחבלו במאמצי המלחמה שלנו. רבותי, הלוא ברור לגמרי שמוכרים לנו שטויות במסווה של טיעונים ביטחוניים, שאנחנו רגילים לקפוץ לדום, כי אנחנו באמת אנשים עם אחריות לאומית - אנחנו קופצים לדום בכל פעם שאומרים ביטחון לאומי. לא ביטחון לאומי ולא שום דבר שמתקרב לביטחון לאומי. סתם עצלות ורשלנות, שנמשכות שנים, כי נוח להשתמש בבית הזה כחותמת גומי ולהגיד לנו, לכולנו - מצב ביטחוני, מצב חירום, יורים עלינו, אחמדינג'אד, ולכן אנחנו נמשיך. חברי חברי הכנסת, בכהונתה הקודמת של הכנסת - אומר זאת לשבחו של חבר הכנסת שטייניץ - ועדת החוץ והביטחון בראשותו אמרה לממשלה: די, לא תקבלו אוטומטית חותמת גומי לכל תקנות שעת-חירום לכל צורך שהוא. נגביל אתכם. ניתן לכם לוח זמנים. אבל לא היינו מספיק תקיפים, כי בכל פעם שהם אמרו לנו: חצי שנה, עברה חצי שנה והם קיבלו עוד חצי שנה ועוד חצי שנה. לא הועלנו כלום בתקנתנו, כי עכשיו הם באים לחדש, עולם כמנהגו נוהג, לעוד שנה. באמת לא תיפול שערה מראשו של הביטחון הלאומי של מדינת ישראל, לא תיפול שערה מראשו אם נבוא ונגיד לממשלה: לא. אם, חלילה, תהיה שעת-חירום, תספיקו להטיל את כל החוקים והתקנות הללו מחדש כדי לפקח גם על גיוס המילואים וגם על המוצצים וה"מטרנה". אבל אומרים לנו: זה יפריע לנו בחיי היום-יום להילחם בטרור. אמרו לנו כאן שהמדינה כמעט שלא השתמשה בתקנות הללו. ומה עם המעצרים המינהליים, למשל, מתוקף התקנות והחוקים הללו? החברים הביטחוניים שלי לוקחים אותי הצדה ואומרים לי: רוב אלה שעוצרים אותם הם באמת מחבלים ערבים, אז אל תעשה בלגן, אל תעשה צרות, אל תטיל קשיים. ואני אומר לכם: לא צריך את תקנות החירום הללו כדי להילחם בטרור, כי לו רצתה המדינה להשתמש בסמכויותיה על-פי חוק, היא היתה שמה בכלא את אבו-טיר עם זקנו האדום. לא צריך חוקי חירום בשביל זה. אבל, אף שהוא חבר בארגון טרור, לא על-פי חוקי החירום אלא על-פי חוקי מדינת ישראל, לא עושים כלום. בשביל להתחבא לצורכי מחירי קמח, שמן ודלק, אנחנו במצב חירום לאומי. אני קורא לחברי הכנסת שלא לתמוך בבקשתה זו של הממשלה. תודה רבה.
אדוני השר, נדמה לי שהוליכו אותך שולל. נדמה לי שניתנה לך רשימת נתונים שאינם מחוברים למציאות, אלא הם בגדר רעיונות ותקוות - -
- -  ואמרו לך שזה כבר קיים. אם אתה שומע את העובדים הסוציאליים שבאים לשם, הם אומרים לך שהם באי-ספיקה מוחלטת ואין בידם תקנים וכלים.
דבר שהוא להיום – התפרסמה הודעה בעיתון שעליהם לפנות את מיטלטליהם מהמכולות עד היום, אחרת משמידים את הציוד שלהם. זו מודעה של מינהלת סל"ע, ממשלת ישראל. אין להם לאן לקחת את הדברים.
המודעה ב"הארץ" מלפני שלושה שבועות.
הודיעו להם שאם הם לא לוקחים, משמידים להם את הציוד.
אדוני היושב-ראש, בין השאר שמעתי השבוע את חבר הכנסת סנה אומר שהוא ביקר אצל אבו-מאזן וזועזע לראות שחלק משומרי הראש שלו אינם חמושים. עד כמה שאני זוכר, הועברו כמה עשרות אלפי כלי נשק לידי הארגונים שאבו-מאזן עומד היום בראשם, והשאלה אם אנחנו יודעים לאן הכלים האלה הלכו, בידי מי הם נמצאים היום ומה יקרה לאותם כלים שנמסור בידיו מחר – שמעתי שהוא גם רוצה להקים צבא חדש של 20,000 איש, כדי להתמודד עם הארגונים האחרים. גם אותו ירצו שר הביטחון וראש הממשלה לחמש. אני מציע שכיוון שמדובר פה בנושאים שחלקם עוסקים בפריטים מסווגים, הנושא יועבר לדיון בוועדת החוץ והביטחון.
אדוני היושב-ראש, אדוני השר, חברי חברי הכנסת, ארגוני טרור מלבנון יירו טיל "קטיושה" ויפגעו במירון - תמונה כזאת, בפתיחת מלחמה למשל, יכולה להיות הפרומו של המלחמה הבאה. כל החכמים המחוכמים, שאמרו לנו אחרי שיצאנו מלבנון שאם נצא לגבול הבין-לאומי והם יעזו לירות עלינו משם "קטיושה" או לירות סתם או משהו אחר, אז מדינת ישראל תוכל להגיב בכל עוצמתה - זה נכון, אבל מי שאומר את זה הוא תם, או מיתמם או מטומטם. כי אם למכת פתיחה, והשבוע שמענו שלאירנים יש גם טילים - - -
תם, מיתמם או מטומטם, זה המדרג, ה"קסקדה". אם אנחנו שומעים השבוע שאירן ציידה את ה"חיזבאללה" בטילים לטווח של 200 קילומטר, שיכולים להגיע לבאר-שבע, גם לדימונה, אם מישהו רוצה לבדוק את כרטיס הטווחים של הטילים האלה, ואיננו מבין ש"חיזבאללה" יפעל כמו מחבל מתאבד, אבל ברמה הארגונית או ברמה של מדינה בתוך מדינה, לא מבין שענישה בכל העוצמה של צה"ל לא מעניינת, לא את ה"חיזבאללה" ולא את מי שמפעיל אותו. אם זה ארגון שיפעל בפתח מלחמה כארגון מתאבד, צה"ל יצא למלחמה הבאה נכה, מוכה, בלי מרכזי שליטה אווירית, עם פגיעה בבסיסי חיל האוויר, עם פגיעה במרכזים אסטרטגיים מרכזיים של המדינה, וכל המכה - שנוכל להשמיד את לבנון. זה לא ימנע מהם לפגוע בצה"ל בצורה אנושה. כמו שברמת המחבל המתאבד רק הסיכול הממוקד יכול למנוע את הפעולה, ואין כאן שום עניין לענישה או להרתעה, כך גם ברמת הפעולה של ישראל מול ה"חיזבאללה" לאחר שנסוגונו אל הגבול הבין-לאומי והם הצטיידו ב-12,000 טילים. אם לא נמנע את היכולות שלהם בעוד מועד, אנחנו עלולים חס וחלילה למצוא את עצמנו בפתח מלחמה יזומה על-ידי אירן, במצב פתיחה נחות, מוכים ובלי יכולת להילחם מלחמה אמיתית. תודה רבה.
זה לא בסדר, זה מחטף. זה סוג של - - -
- - - למעט הנושא הזה של הוועדה שלי, אני מקוזז. הודעתי את זה לחברת הכנסת דותן כהאי לישנא. לכן זה מחטף לא הגון.
זה בסדר שהיא הלכה וזה לגמרי מקרי שאני פה. כי כשאתה יודע שחוזרים לסדר-היום הרגיל – זה סוג של מחטף פרלמנטרי לא הגון לחלוטין.
נכון, אבל חזרתם לסדר-היום המקורי כדי להשלים את מה שלא הספקתם, ולכן זה מחטף לא הגון.
אדוני היושב-ראש, רבותי השרים, חברי חברי הכנסת, בשלהי כהונתה של הכנסת השש-עשרה החליטה הכנסת להקים ועדת חקירה פרלמנטרית לחקר גילויי השחיתות. כזכור לכם, ועדת החוקה בראשות חבר הכנסת מיקי איתן הוסמכה לשמש כוועדת החקירה לעניין הזה. אבל כיוון שהדברים הוחלטו רק בשלהי כהונתה של הכנסת, בתקופת הדמדומים, הספיקה ועדת החקירה לקיים רק שתי ישיבות. נקבעו היעדים של הוועדה, נקבעו המגבלות, קבענו גם מה רצוי שיהיה בכוחה של ועדת חקירה כזאת לעשות.  הבחירות שאירעו עלינו באופן בלתי צפוי קטעו באחת את המשך פעולתה של הוועדה החשובה הזאת. יש ועדות שאין צורך להמשיך ולקיים עד קץ כל הדורות. לפעמים משנסתלקה הסיבה, אין צורך במסובב. אם היו מגיעים היום למסקנה שהשחיתות הוכרעה ואין יותר שחיתות במדינה, היתה מתייתרת הצעתי זו להקים מחדש את ועדת החקירה הפרלמנטרית. אולי באמת התופעה הולכת ודועכת ואין צורך לשוב ולחקור את גילוייה. אבל מי שמדפדף בעיתון של היום, ואני מניח שחברי הכנסת - - -
סגן מזכיר הכנסת עמד כאן ואמר לי שחוזרים לסדר-היום המקורי.
אז - להודיע לאנשים. זה לא יכול להיות ככה.
אז מי שחושב שהשחיתות נעלמה ואולי כבר באמת אין צורך בוועדה כזאת, היה צורך בתקופת כהונתה של הכנסת השש-עשרה, כי היא היתה מרובת עבריינים ומושחתים ורצינו לחקור ועכשיו הכול בסדר – יפתח את העיתון של היום ויראה איך שניים או שלושה עמודים מלאים מוקדשים לשחיתות במדינה, כאן ועכשיו. אדוני היושב-ראש, אני מוכן לשבת בשקט חמש דקות, אבל ככה אינני רוצה להמשיך לדבר.
אני אוכל להמשיך אם יהיה כאן שקט.
ומי שלא מאמין לי כי אני שייך לאגף פוליטי מסוים בבית הזה, שיפתח את דוחות מבקר המדינה ויקרא, והאמת מוטחת בפרצופכם: "השחיתות סרטן בגוף המדינה" - אני מצטט. אז בסרטן צריך להילחם. אי-אפשר סתם לשבת ולחכות באפס מעשה עד שהוא יכלה אותנו. אבל גם אם אנחנו סבורים שתפקידו של מבקר המדינה הוא לראות רק את הצד השלילי, והממשלה רואה את הצד החיובי שבכל דבר, נפתח ונקרא מה אמר ראש הממשלה בכנס ירושלים למאבק בשחיתות, שהיה רק לפני שבועיים. אומר אהוד אולמרט: "יש פשע מאורגן בישראל. ממשלת ישראל לא תשלים עם רמת הפשיעה בישראל. אנחנו נעשה הכול כדי להיאבק בה, כדי להבטיח את טוהר המידות ואיכות השלטון בישראל". כל מה שאנחנו מבקשים הרי הוא רק לעזור לראש הממשלה במלחמתו ברשע. השופטת דורנר בכנס לשכת עורכי-הדין באילת אומרת: "בשנים האחרונות היו פעולות מושחתות שנעשו בגאווה". והפתרון: "שינוי ההתייחסות הציבורית לשחיתות". לכן חשיבותה הרבה של ועדת חקירה פרלמנטרית,  שאומנם אין לה שיניים, אבל היא מעלה ביתר שאת לתודעת הציבור את המאבק בשחיתות. מה אומרים המתנגדים להקמת ועדת חקירה פרלמנטרית, אלה שכנראה יש להם מה לחשוש מדיון מעמיק בנושאים הללו בבית הזה? הם אומרים: השחיתות זו לא בעיה של הכנסת. הם אומרים: חברי הכנסת הם פוליטיים ולכן ועדת החקירה הפרלמנטרית תהיה זירה להתנגחות פוליטית. הם אומרים: לוועדת חקיקה פרלמנטרית אין שיניים, והם אומרים: תראו, ממילא המשטרה חוקרת, מבקר המדינה חוקר, למה הכפילות הזאת? הלוא רק היעילות המוחלטת היא נר לרגלי המתנגדים לחקירת השחיתות. אומרים גם: סוב-יודיצה.
נגיע לזה, חבר הכנסת ארדן. סוב-יודיצה, אומרים. אחד מגדולי המושחתים בבית הזה השתמש בטיעון הזה כשרצינו להשעות פושע שהורשע. הוא אמר שפסק-הדין לא היה חלוט, ואמר זה סוב-יודיצה, אסור לחקור בעניינו. ועדת-זיילר - המשטרה כולה תחת אזהרה. ואם המינויים הפוליטיים הגיעו לרמות הבכירות ביותר, כפי שאומר מבקר המדינה, "מינויים פוליטיים מסמרי שיער במינהל הציבורי", אז איך אנחנו יכולים לסמוך על המשטרה שהיא חוקרת? אפשר שגם שם היו מינויים פוליטיים. מי שבא לטעון שהכנסת לא יכולה להקים ועדת חקירה פרלמנטרית לחקר השחיתות כי היא מונעת  ממניעים פוליטיים, מי לידנו יתקע שגם המשטרה נקייה מכך? בכנס לשכת עורכי-הדין באילת אמר עורך-הדין וינרוט: "מדינת ישראל הקימה את השב"כ והמוסד אבל לא הצליחה עם המשטרה". "יש לנו משטרה מרוסקת לחלוטין. צריך גם שיתוף פעולה בין זרועות החוק השונות. אין אכיפת חוק ואין שום גורם אמיתי שפועל למניעה וייבוש ביצת השחיתות" - דברי ראש לשכת עורכי-הדין. חברי הכנסת, רבים סבורים, למשל, שהשחיתות ברשויות המקומיות בנושאי תכנון ובנייה, מקרקעין ונכסים, מעורבות נרחבת ביותר של חברים בוועדות התכנון והבנייה בקבלת שוחד והטיות מכרזים ושינוי יעדי קרקע - רבים סבורים שזה אחד ממוקדי השחיתות הקשים ביותר למאבק, וגם בו נרצה לעסוק. בדיונים שכבר התקיימו בוועדה שהתנהלה בכנסת השש-עשרה, החלטנו שלא לעבוד במקום מבקר המדינה. לו יש 500 חוקרים. אין תפקידה של הוועדה לחשוף את השחיתות. גם לא במקום המשטרה שתפקידה לחקור, אלא לבדוק את התהליכים, מדוע מי שמופקד על המאבק בפשע המאורגן ובשחיתות, מדוע הוא נכשל. מדוע למרות הגופים הגדולים מאוד עם תקציבי העתק שלהם, הפשע הולך ומשגשג, לדברי ראש הממשלה, מבקר המדינה. אנחנו רוצים לבדוק תהליכים, לא רק את המושחתים עצמם. אני מבקש להביא היום שוב לכנסת את ההצעה שקיבל הבית הזה ברוב קולות, שגם הכנסת, כגורם שסמכותו לבקר ולפקח על הרשות המבצעת - אומרים שלרשות המבצעת יש גופים שחוקרים את השחיתות והיא מופקדת עליהם. הכנסת תפקידה לפקח ולבקר את הגופים הללו; וכיוון שהתחושה הציבורית היא שאנחנו טובעים בשחיתות, וכי השחיתות מנצחת ברשויות המקומיות ובממשל ובגופים הציבוריים האחרים, וכיוון שהמשטרה כולה תחת אזהרה - אני שב ומציע לבית הזה לחדש את המנדט שניתן ולהקים מחדש את ועדת החקירה הפרלמנטרית לחקר גילויי השחיתות במינהל הציבורי בישראל. אני יודע שיש רתיעה טבעית של הממשלה, שלא יבואו כל מיני אנשים שאי-אפשר לדעת מה מניע אותם ויחטטו יותר מדי בענייניה. אני חושב שבכנסת הקודמת הוועדה שהתכנסה והיתה מורכבת מכל חלקי הבית הזה, הגדירה היטב את גבולות הגזרה שהיא רוצה לעסוק בה, את גבולות היכולת שלה, את היעדים. אני יודע שאם ועדה כזאת תופקד בידי אנשים עם יושרה, בידי אנשים שלא ההתנגחות הפוליטית עומדת בראש מעייניהם אלא תקינות הממשל בישראל, מאבק אמיתי בפשע המאורגן ובשחיתות, כפי שאמר ראש הממשלה - אינני מעלה  על דעתי שאנשים יתנגדו היום לכך שגם - - -
אינני מעלה על דעתי שהכנסת היום תבוא ותאמר שהפרלמנט של מדינת ישראל אין לו חלק ונחלה במאבק הזה, בסרטן שאוכל במדינת ישראל. כאשר אנחנו מגדירים היטב שלכנסת יש תפקידי פיקוח ובקרה על הרשות המבצעת, זה אחד מהם. הקמת ועדת חקירה פרלמנטרית מעוגנת בחוק. את החוק הזה אני קורא לכם, חברי הכנסת, לבוא וליישם היום. תודה רבה.
עוד פעם אתה טועה. תבדוק. מעולם לא הצבעתי אמון בשרון.
אדוני היושב-ראש, חברי השרים, רבותי חברי הכנסת, אני מוכרח לקחת לגימת מים כי אני המום. אני פשוט לא מעלה על הדעת שהממשלה מתנגדת להצעה הזאת, לחקור שחיתות. אולי על רקע של ניגוד עניינים?
אדוני שר המשפטים, מייד נגיע גם אליך, אבל יש לי חמש דקות. אני פשוט לא מעלה על הדעת שהממשלה מתנגדת לזה מחשש לניגוד עניינים רק משום, למשל, שמבקר המדינה ממליץ לחקור את השר פרס בעניין פעוט של 320,000 דולר - יכול להיות שבגלל זה הממשלה מתנגדת? יכול להיות שמבקר המדינה בודק חשדות – קראתי היום בעיתון ששר החקלאות שלום שמחון טס עם משפחתו לחו"ל במימונה של חברת קא"ל – קווי אוויר למטענים, לרבות לקזינו בבלגיה. יכול להיות שהעובדה שיש חשדות נגד מי מחברי הממשלה גורמת לממשלה להיות במצב של ניגוד עניינים ולהתנגד לחקירת הצדק? האם ייתכן ששר המשפטים במדינת ישראל, בניגוד למומחים של המשרד שלו - שאלתי היום בוועדת החוקה את נציגי משרד המשפטים, אם חבר הכנסת, כנבחר ציבור, כפוף לחוק המתנות. אמרו לי: כפוף וכפוף. השר רמון, שר המשפטים, בהיותו חבר כנסת, קיבל מתנה אסורה, שאגב, השר פרס קיבל והחזיר, השר פואד בן-אליעזר קיבל והחזיר, אבל השר רמון החליט שהוא נבחר ציבור, והוא לא צריך להחזיר.
אני אשמח לשמוע את תגובתו האישית.
אני נזהר בכבודו של שר המשפטים, שאמר שיש לו חוות דעת משפטית, שחבר כנסת כנבחר ציבור הוא לא עובד ציבור, ולכן מותר לו לקבל מתנה אסורה.
דאגתי ודאגתי והזכרתי ודנו בזה, בניגוד לדעתו של היועץ המשפטי לממשלה, בניגוד לדעתה של היועצת המשפטית של הכנסת. שר המשפטים, העומד בראש הפירמידה, בא להטיף לי מוסר, שאני בא מסביבה מושחתת ולכן אני מעלה את ההצעה לדון בשחיתות במינהל הציבורי. אין פה איזה צל צלו של חשד לניגוד עניינים? לפני שבועיים אני קורא שעמותת אומ"ץ הגישה פנייה דחופה ליועץ המשפטי לממשלה לשוב ולחקור בעניינו של ראש הממשלה בעניין עסקאות מקרקעין וחשד לשוחד, אף שמבקר המדינה עוסק בזה. האם ייתכן שהעובדה שחשדות כאלה מרחפים מעל ראשי אנשים מסוימים בממשלה גורמת לממשלה להתנגד לכך שהכנסת תמלא את חובתה הפרלמנטרית? השיעור שקיבלנו כאן באזרחות הוא לקוי מאוד, משום שאם באמת לכנסת אסור היה לחקור דבר כזה, לא היה סעיף בחוק-היסוד של הכנסת שמתיר לכנסת להקים ועדת חקירה פרלמנטרית בנושאים שמטרידים אותה, וזה כתוב בחוק, ומותר לנו. היום אני קורא לכם לא לפחד, לא לתת יד לטשטוש התחומים הזה, לתת לכנסת למלא את חובתה ולהצטרף למאמץ הלאומי הזה להיאבק בשחיתות. תודה רבה.
אדוני היושב-ראש, אדוני השר, חברי חברי הכנסת, בוקר טוב.
תודה. חוק ההסדרים, נאמר עליו הרבה, נאמרו עליו הרבה דברי גנאי, ובדין נאמרו הרבה דברי גנאי, משום שהוא חוק עוקף-כנסת. הוא מתקבל לכאורה כהלכה, כדין, בהרמת אצבעות, אבל לעתים תכופות הוא מאיין מאמץ חקיקתי ארוך, רציני, מושקע, של חברי כנסת במשך תקופות ארוכות, ובא לבטל אותו או משום שההשלכות התקציביות שלו כבדות מדי לדעת משרד האוצר או שהוא לא נראה לממשלה מסיבות אחרות. 	הדבר הזה הוא לא ראוי לחלוטין, בייחוד באותם מקרים שבהם אין שום הוכחה שיש יתרון תקציבי כשהממשלה מתקנת את החוקים הקיימים או מוסיפה עליהם בחוק ההסדרים הזה. כשעברתי על החוברת של חוק ההסדרים הזה בלטו לעין מייד כמה נושאים, הגשתי עליהם הסתייגויות והצלחתי להשתתף בדיונים על חלקן. מחמת לוח הזמנים המזורז אין שום אפשרות טכנית, עד  שלא יתחילו לשכפל או לשבט חברי כנסת, להיות נוכחים בו זמנית בשלוש ועדות שדנות באותם נושאים. אביא כמה דוגמאות מדוע אסור לדון בשינויי חקיקה במסגרת החפוזה והמאולצת הזאת. אחת מהן היא חוק המתנות לרופאים, חוק שהכרתי באופן אישי כנוגע בדבר. כשהייתי מנהל מחלקה עסקתי במחקר, עסקתי בהוראה, נסעתי לכנסים רפואיים, קיבלתי עטים מחברות תרופות – כל אותם דברים שמוגדרים בחוק המתנות, על-פי התיקון המוצע בחוק ההסדרים הנוכחי, כמתנות אסורות. אינני בא להגן על חברי הרופאים. היו מעשים שלא ייעשו, מעשים פליליים, שבהם ראוי למצות חקירה, להעמיד לדין, ואם יימצאו אשמים - גם להעניש בכל חומר הדין, אבל יש מצב נתון שמי שמתמצא בו יודע, ש-200 מיליון שקלים מושקעים מדי שנה על-ידי התעשיות הרפואיות במחקר רפואי בישראל, ואם נשפוך את התינוק עם המים המזוהמים של השחיתות, נימצא פוגעים במחקר הרפואי ובחולים. ודאי שצריך לקבוע תקנות מסודרות לגמרי, באילו כנסים שממומנים על-ידי חברות פרמצבטיות מותר להשתתף ובאילו אסור, ומי בוחר את המשתתפים, והאם עט הוא מתנה אסורה ולוח שנה הוא מתנה אסורה או שעון קיר הוא מתנה אסורה, ויש בהם בוודאי מתנות אסורות, אין לי ספק בכך. אבל אין שום דרך בחוק ההסדרים לפתור את השאלות הללו, וכאשר באים ובמחי חקיקה מהיר אחד סותמים את הגולל, אין הרבה סיכוי לתקן את המעוות. בנקודה הזאת, חברה שמייצרת מקבעים לעצמות, והיא היחידה בעולם שעושה את זה, מחר בבוקר לא תוכל לשלוח רופאים להשתלמות איך לבצע את הקיבוע הזה, משום שקבלת הנסיעה הזאת מהחברה תהיה אסורה עליהם, ולא יעזור אם עכשיו מישהו יקבע תקנות איך מותר, כי היום כבר כתוב שאסור. לכאורה הנזק לא מיידי, לא מוכר ולא מוכח, ויש בערך 20 רופאים שיודעים לעשות את זה. בעוד שלוש שנים לא יהיו רופאים שידעו לבצע את הפעולה הזאת, לא יהיה אפשר לשלוח משתלמים חדשים על-פי המגבלות של החוק שהתקבל עכשיו, ואז ננסה לתקן מה שקלקלנו היום. אגב, כאשר עוסקים במתנות אסורות, אני משוכנע שהדבר הזה הוא רעה חולה, וצריך להילחם בתופעה הזאת בכל תוקף, אבל צריך להילחם בה מהקודקוד ועד אחרון מקבלי המתנות. כאשר שר בממשלת ישראל ממשיך להחזיק בפרשנות משפטית מעוותת ואומר שחבר כנסת איננו כפוף לחוק המתנות, ולפיכך לחבר כנסת מותר לקבל טיסה לחוץ-לארץ ושהייה במלון פאר, זה משדר מסר מושחת ושלילי לכל החוליות בשרשרת הביורוקרטית של המדינה. ואם מקבל המתנה הזאת, וזה שמתבצר מאחוריה ומסרב להחזיר את שוויה - ומדובר בכסף קטן, בכמה אלפי שקלים – בעיקרון, אם מדברים על עט שאסור לרופא לקבל, אז 4,000 שקלים או 5,000 שקלים לשר המשפטים זו חרפה למדינה. לכן, כאשר נלחמים במתנות אסורות – להילחם בהן מהקודקוד ועד לשורשים. דוגמה נוספת לכך שחוק ההסדרים פוגע - - -
הייתי בדיון, ולא השתכנעתי, משום שבחוק הוספנו מלה אחת. החוק אומר היום שגם בתי-החולים והתאגידים הרפואיים השונים כפופים לחוק המתנות, וכך צריך להיות, אבל רק לאחר שבהמשך תהיה הפניה מדויקת לתקנות, איך כן ואיך לא, ואין היום הפניה כזאת, וזה ההבדל בין חקיקה שנעשית באופן מסודר, בהצעת חוק שמובאת לקריאה ראשונה, בעבודה בוועדה, בהערות ובהסתייגויות ובחזרה לקריאה השנייה ולקריאה השלישית, ובין משפט אחד שמוסף לחוקי המדינה הקיימים, ובכך נסתם הגולל על העניין. אין היום שום דרך חוץ מאשר לבוא ולערער על החוקים האלה, לבקש לתקן אותם ולשנות אותם. פה מקלקלים, ואחר כך אומרים שיבואו חכמים וימציאו תקנות איך להגן על המחקר גם בבתי-החולים שאינם ממשלתיים. חבל לקלקל. למה?
תחומים אחרים, שהם תחומים לכאורה כלכליים, אבל תמוהים מאוד, וראוי היה לדון בהם בהיבטים האלה, זה הערה כמו "או לעוזר", שמוסיפים לסעיף 11 בחוק ההסדרים. מה זה "או לעוזר"? לכאורה אלה שתי מלים שלא מסתתר מאחוריהן שום דבר, אבל כאשר כתוב בפקודת הרופאים במדינת ישראל, שיש פעולות מסוימות שרק רופא יכול לבצע, ויש, לאחר שנבחנו אחיות או אחים מוסמכים, והשתכנע מנהל המוסד הרפואי שהם מסוגלים לבצע את אותן פעולות - החדרת עירוי, לקיחת דם לסוג וכן הלאה, הוא מוסמך לאשר אותם - בא משרד האוצר והוסיף שתי מלים: גם לאחות, גם לאח מוסמך, גם לעוזר. מה הוא עוזר? מה הוא עוזר? זה כמובן לא מוגדר בחוק, אבל יכול להיות שמדובר בעובד זר, שבא מאחת מארצות המזרח הרחוק, מתלווה לאדם קשיש, ולכאורה כדי לעזור לאיש, למנוע את הצורך לשלוח אותו בכל פעם לקופת-חולים או לבית-חולים, מתירים לאותו עוזר, שיכול להיות שאינו מוכשר לכך כלל ואינו מוסמך לכל כלל ואיש אינו מחייב עכשיו להסמיך אותו - - -
אין שום סיכוי שהמנהל הכללי יראיין 20,000 עובדים פיליפינים ויבחן את כישוריהם להכניס קטטר - - -
הלוא אין שום סיכוי שהמנהל הכללי יבחן את העוזרים. ההסתייגות הזאת לא תעבור, אבל הניסיון לקחת טרמפ על חוק ההסדרים ולהתערב בהליכים רפואיים הוא מופרך מעיקרו. הניסיון הזה לכאורה להקל, לכאורה לחסוך כסף, נעשה בחוסר אחריות, בצורה מופקרת לחלוטין. צריך לדון בשאלה מי מוסמך לבצע פעולות רפואיות מסוימות בבית, במרפאה, בבית-החולים; ודאי שראוי. ראוי לדון בשאלה אם רוקחים צריכים או יכולים לתת לחולים תרופות בלי מרשם, גם תרופות שמחייבות מרשם. זו שאלה נכבדת, שאלה חשובה, שאלה שראוי להתייחס אליה, ויכול להיות שראוי לתקן את החוק, אבל לא בדיון של חמש דקות בין סעיף 11 לסעיף 13, כאשר יש לוח זמנים דוחק והיום צריך להצביע. אי-אפשר כך להתייחס לשאלות מהותיות ברפואה. מקלקלים, ואחר כך, כאשר תהיה תקלה, וימות מישהו וימנו ועדת חקירה, יקבעו תקנות מתקנות שונות כדי לתקן מה שמקלקלים היום. השיטה פסולה. עסקנו בוועדה שחבר הכנסת בן-ששון עמד בראשה בנושא תיעוד נחקרים. קבעה הכנסת, ביוזמת הממשלה, שעבירות חמורות של אדם שנמצא בחקירה - יתעדו את החקירה שלו, בהקלטה, בצילום, בהמשך אולי גם בתמלול האמצעים הללו. יש לזה השלכות כספיות, לצייד את תחנות המשטרה – וכנראה ראוי קודם כול לצייד את חדרי החקירות בסורגים, שאנשים שנמצאים במצבים נואשים או במצבים נפשיים קשים לא יוכלו לקפוץ אל מותם מהקומה השלישית, כפי שאירע לאסוננו לפני ימים מספר. נכון, זה עולה כסף, אבל כשבאו לתקן את החוק לא ידעו שזה עולה כסף? ידעו וקבעו לוח זמנים, קבעו שלוש שנים ושש שנים. באה המדינה בחוק ההסדרים ודוחה את הקץ באופן קבוע ומונעת הגנה טבעית ודרושה לנחקרים. אנחנו נחשפים מדי כמה חודשים לפרשיות שונות של סחיטת הודאות בכפייה מנחקרים, של תפירת תיקים, של אנשים שיושבים בבית-הסוהר על לא עוול בכפם שלוש שנים על רצח או על הריגה ומשוחררים עכשיו, אז למה עכשיו לדחות את הקץ יותר ויותר ויותר? יש במדינה עודפי תקציב, עודפי הכנסות, שאנחנו מדווחים עליהם מדי חודש, למה לא להגן על נחקרים? אנשים בשעות הקשות ביותר שלהם, סוגרים אותם בחדר, שוללים מהם את החופש, מעמידים אותם במצב שבו הם כנראה מוכנים להודות כמעט בכל דבר ובלבד שירפו מהם. הסיטואציה מוכרת, אנשים נשברים בחקירות כאלה ומודים גם בדברים שלא עשו, ולא מדובר בפרנויה, מדובר בדברים שתועדו היטב בתולדות ישראל, דווחו בתקשורת, המערכת המשפטית נתנה את הדין עליהם. למה בחוק ההסדרים לבוא ולאפשר בצורה גורפת למשטרה שוב לדחות את הקץ, במקום להגיד לה: זאת המטלה, אלה לוחות הזמנים, עכשיו תעמדי בזה? מה שאין בתקציב הזה אלה 2 מיליארדים אשר חסרים כדי לתקן את העוול הגדול ביותר שעשתה מדינת ישראל בשנה האחרונה לאלפי המגורשים מגוש-קטיף ומצפון השומרון. להערכות שונות, 2 מיליארדים חסרים בתקציב הזה כדי לעשות אתם מידה מינימלית של צדק, לפצות אותם על הרכוש שאבד, שלא לדבר על הסבל, לטפל בהם. בחוק הזה יש הרבה דברים רעים וחסרים בו הרבה דברים טובים. תודה לכם.
אבל התיקון ההוא לא נקבע בחוק ההסדרים - - - זאת הטענה שלי.
הוא מייצג את התעשייה האווירית, זה אינטרס - - -
השר פרס היה באותה טיסה והחזיר את הכסף.
גברתי היושבת-ראש, אדוני השר, חברי חברי הכנסת, אחד מהנאומים האופוזיציוניים היותר-טובים ששמעתי בתקופה האחרונה נשמע זה עתה מפי אחד מחברי הקואליציה. מה שנקרא: לא חוכמה. חוכמה היא גם בסוף את הדברים האמיתיים הללו לתרגם לאצבע. יש לי חשש סביר שזה לא יקרה, כי המשמעת הקואליציונית חזקה מהעקרונות. נמצאתי אתמול במצב די דומה - לא במשמעת קואליציונית אלא בסוג של משמעת סיעתית אחרת. אולי אומר לקראת סיום כמה מלים גם על אופן הצבעתי על חוק ההסדרים ועל חוק התקציב היום. מה אין בתקציב הזה שאנחנו אמורים לאשר היום? גם מתנגדיו הפוליטיים של שר האוצר אומרים עליו, שהירשזון הוא "מענטש", הוא בן-אדם, כלומר יש לו באמת יחס אנושי ואפשר לדבר אתו ולשכנע אותו והוא מקשיב. הוא אמר אתמול, שבתקציבים הקודמים, שאולי היו נכונים כלכלית, שהוא נלחם עליהם כשהיה יושב-ראש ועדת הכספים, לא היתה חמלה. חיפשתי בספר התקציב גם בחי"ת וגם ברי"ש, רחמים או רוחב-לב, ולא מצאתי גם אתמול הרבה חמלה. שוב הצטערתי שכשבאתי מבית-החולים לבית-המחוקקים השארתי מאחורי את המיקרוסקופ, שהיה אחד מכלי עבודתי במקצועי הקודם. אם הייתי מביא מיקרוסקופ, אולי הייתי מוצא קצת חמלה בתקציב הזה. אבל, כאמור, השארתי אותו מאחורי ולא מצאתי הרבה חמלה. אם יש, כנראה אי-אפשר לראותה בעין בלתי  מזוינת. מה עוד אין בתקציב הזה? לכאורה אומרים לנו שאין בו 510 מיליון שקל בתקציב הביטחון. אחת התרמיות הגדולות במדינת ישראל בשנים האחרונות נקראת: תקציב הגדר. אם הגדר באה להגן על ביטחונם של תושבי מדינת ישראל ולא לסרטט קו גבול, כפי שמסתבר לאחרונה, ראוי היה שהיא תתוקצב במסגרת תקציב הביטחון. אבל, היא תמיד תוקצבה מחוץ לתקציב הביטחון. מעבר לזה, היא מעולם לא תוקצבה, לפחות לא בישיבה אחת שבה אמרו: אנחנו הולכים לבנות גדר, וזה יהיה אורכה וזה יהיה מחירה, ויבוא הבית הזה וידון בה ויחליט שהוא רוצה להוציא 12 מיליארד שקלים לבנות את המפלצת הזאת. אבל, זה מעולם לא קרה. המפעל הלאומי הגדול ביותר בחמש השנים האחרונות, הוצאה לאומית אדירה - מישהו זוכר פה דיון אחד על תקציב הגדר מתחילתה ועד סופה? מכרו לנו אותה במקטעים, בתקציבי ביניים, והרבה פעמים גם בהסתרת תקציבים. משהו שהיה אמור לעלות בתחילת הדרך 2 מיליארדי שקלים, אני בספק אם נצליח לסיים אותו ב-12 מיליארד שקלים. אז מה? אנחנו יודעים לריב על כמה מאות אלפי שקלים או מיליונים בודדים, אבל על ההוצאה האדירה הזאת באמת לא התקיים אף פעם דיון בבית, כי הממשלה לא היתה מעוניינת בדיון הזה. בעבר, כאשר קיצצו סכומי כסף גדולים מתקציב הביטחון, תמיד שמענו את ראשי מערכת הביטחון עולים על הכיסאות והשולחנות וזועקים. הפעם שמענו מחאה רפה של הרמטכ"ל על הקיצוץ ותו לא. אחת משתיים: או שהוא יודע שהקיצוץ פיקטיבי ומחזירים לו את הכסף בדלת האחורית ורק מנסים להיראות כאילו מקצצים, או שהוא נמצא במצב המביך של מי שעמד ערב ההתנתקות והתקרנף עם שאר ראשי מערכת הביטחון שהבטיחו שההתנתקות הזאת תחסוך כוח-אדם, תשפר את מצב הביטחון ותחסוך כסף. עכשיו אנחנו אחרי, והמצב הביטחוני השתפר לרעה, אבל מישהו רוצה לגבות את השטר. כנראה יש עודפי כסף במערכת הביטחון. אם אפשר להוציא כל יום עשרות מיליוני שקלים ולירות על שטחים ריקים, על פרדסים מסכנים בבית-חאנון, אז כנראה באמת יש להם עודפי כסף ולא צריך כל כך הרבה. אז מה, הוא יבוא ויצעק שחסרים לו 510 מיליון שקלים? הוא לא במצב להלין על הקיצוץ, משום שהוא, במעשיו ערב ההתנתקות, תרם לו. העיר יושב-ראש ועדת הכספים לפני כמה דקות על סל הבריאות. לכאורה, באה הממשלה, אנשים עם לב רחב ורגיש, ששמעו את זעקת החולים שובתי הרעב, הכניסו את ידם לכיס שלנו ונתנו להם את מחסורם. היתה תחרות מסוימת מי הציל אותם; מפלגת הגמלאים הצילה אותם? מפלגת העבודה הצילה אותם? הנדיב הידוע, ראש הממשלה, הציל אותם?
כולם ביחד הצילו אותם? עם ישראל הציל אותם. זה כסף שלנו, והם לא עושים טובות בזה שהם מתקצבים את התרופות הללו. הזכיר כאן חבר הכנסת ברוורמן 30 מיליארד עודפים. הם לא קיצצו ממשכורתם כדי לשלם את התרופות הדרושות לחולי הסרטן, אבל עשו את זה על חשבון תקציב עדכון סל הבריאות של השנה הבאה. בשנה הבאה - הנדסה גנטית, טכנולוגיות רפואיות, מבוססות על ננו-טכנולוגיה, יבואו ויגידו: אנחנו יכולים להציל חולים נוספים. ממה ישלמו? לא ישלמו? מעבר לזה שקידמו כספים על חשבון תקציב השנה הבאה, ובשנה הבאה לכשירחיב, פגעו בעיקרון החשוב שיש קריטריונים רפואיים לחלוקה הזאת. כי באמת, מה יעשו אנשי הממשלה בעוד חצי שנה כשיבואו, חלילה, חולי סרטן ריאות ויגידו שיש תרופה חדשה? ואם הם יצעקו חזק, הם יצטרכו לקבל, כי לא הקריטריונים של ועדת הסל קובעים, אלא הלחץ הציבורי. אז הממשלה גם אוכלת את פירות השנה וגם שוברת את העקרונות של חלוקה, שיש לה איזשהו בסיס רפואי-מדעי ולא בסיס של לחץ ציבורי. אני רוצה לומר עוד כמה מלים על עוד סכום כסף שאין בתקציב הזה. מי שמעיין בשורותיו הארוכות מוצא 2.2 מיליארדי שקלים לטובת מימון תוכנית ההתנתקות של השנה שעברה. חלק מהכסף הזה מיועד לשיקומם של המגורשים, לחקלאים שנהרסו, לתעשיינים בארז, שהאמינו לשמעון פרס שהוא בונה מזרח תיכון חדש והלכו לבנות אזור תעשייה משותף ליהודים וערבים, ומצאו את עצמם מגורשים משם, ואיש אינו מתייחס היום למשבר הנורא שהם עומדים בו בגלל הטרור. מכיוון שהפועלים הערבים לא הגיעו במשך חודשים ארוכים הם היו צריכים לעזוב, והיום באה מינהלת סל"ע ואומרת להם: אבל חצי שנה לא הייתם שם עוד לפני ההתנתקות, מרכז החיים שלכם לא היה שם. אתם לא זכאים לפיצויים. אז בתקציב הזה יש אומנם כסף לתוכנית ההתנתקות שהיתה, אבל חסרים, להערכת מומחים, 2 מיליארדי שקלים לטיפול במגורשים. בהסכם בין האיחוד הלאומי, המפד"ל ושר האוצר הוקצו 2.5 מיליונים לטיפול במגורשים. זה סכום מעליב. אולי הוא בפרינציפ של: אל תיתנו להם דגים, תנו להם חכות. אולי הכסף הזה מיועד רק לעורכי-הדין, כדי שיגישו את התביעות על 2.5 מיליארדים. אבל, העיקרון שביטא אתמול שר האוצר הוא הקובע. הוא אמר: לא מגיע לחרדים? מגיע. לא מגיע לציונות  הדתית? מגיע. לא מגיע לעולים? מגיע – אז אנחנו נותנים להם. אם מגיע, אדוני שר האוצר,  זה צריך להיות בתקציב ולא בשנור, לא בקניית קולות, לא בקניית מפלגות. לכן לא יכולתי אתמול להימנע אפילו בהצבעה על חוק ההסדרים. הממשלה לא קנתה את החוק אתמול. הוא היה עובר גם בלי ההימנעות של האיחוד הלאומי, המפד"ל, ישראל ביתנו והמפלגות הדתיות. היא קנתה לגיטימציה, היא רוצה להיראות כממשלה של כולם, ואת זה לא יכולתי לתת לה, ולא אוכל לתת לה גם היום. תודה רבה.
הוא רוב החיים בחו"ל. אז מה יהיה?
גברתי היושבת-ראש, חברי חברי הכנסת, יש מעשה ידוע בשתי נשים יהודיות שבאו עם קדירה והתלוננו. האחת אמרה: נתתי לחברתי קדירה שלמה והחזירה לי קדירה שבורה. אמרה השנייה: א. לא קיבלתי שום קדירה ממנה, ב. החזרתי לה את הקדירה מזמן, ג. היא היתה שבורה עוד כשקיבלתי אותה. עכשיו בא ביילין ומספר לנו - א. שהמאחזים לא חוקיים, ב. שגם מה שחוקי הוא לא בקונסנזוס, וג. שאני בכלל רוצה לחזור ל"קו הירוק". מה אתם רוצים ממני? לפעמים כשמביאים יותר מדי תירוצים לדבר אחד מחלישים את הטיעון, לא מחזקים אותו. יושבים רבע מיליון יהודים ביהודה ושומרון, ויודעים שזה ממש לא משנה אם הם שומרי חוק או לא שומרי חוק. אם הם יושבים במאחז לא מורשה – ואנחנו יודעים שהמאחזים האלה הוקמו בדרישתו של אריאל שרון, במימון שלו – באים ואומרים להם: המאחז שלכם בכלל לא חוקי. אז הם אומרים: טוב, אנחנו שומרי חוק. אבל הם ישבו בגוש-קטיף, שהוקם על-פי חוק, שנבנה על-פי החלטת הממשלה, ואז באו וחוקקו חוק שהם לא חוקיים, כלומר צריך להרוס אותם ולגרש אותם. אז מה יוצא להם אם הם שומרי חוק או לא שומרי חוק? רבע מיליון אנשים וגבם אל הקיר, ואין להם ברירה – הכניסו אותם לסיטואציה של אין ברירה. וכאשר מכניסים אותם לסיטואציה של אין ברירה, ויבואו אולמרט ועמיר פרץ וינסו להרוס בכוח מאחזים שנבנו במימון הממשלה ובידיעתה, הם מביאים את עם ישראל לסיטואציה שחס וחלילה עוד נתגעגע לעמונה. תודה רבה.
אדוני היושב-ראש, אדוני השר, חברי חברי הכנסת, חוק שכר המינימום הוא חוק הכרחי, ובמתכונתו הנוכחית איננו מספיק. נדמה לי שאנחנו רואים כאן דוגמה קלאסית של החלום ושברו, או של ההבטחה הגדולה מתקופת הבחירות ושבריה. ממש מגרד בקצות האצבעות לקחת את ההבטחות של עמיר פרץ בתקופת הבחירות ולתרגם אותן נומינלית לחוק, ולראות איך עמיר פרץ מצביע נגד ההתחייבויות שלו. 1,000 דולר יוצא בעברית 3,500, 3,700 שקל? היה פיחות דרמטי בדולר או פיחות דרמטי בהתחייבויות של עמיר פרץ?
אבל כשראיתי את עמיר פרץ עולה לדוכן, חשבתי לתומי שסוף-סוף בא שר הביטחון לדבר על 1,000 ה"קסאמים" שנפלו על ישראל מאז הנסיגה ולא על 1,000 הדולר שהבטיח בבחירות. הוא שר הביטחון.
ודאי, אבל הוא הבטיח, כמו שרון, וכמו אולמרט, וכמו פרס. הם הבטיחו שיפור בביטחון של ישראל, ואת הצ'ק הזה הוא לא פורע, אף שהוא מופקד על פירעון הצ'ק הזה. הוא בא ודוחה את המלצות הצבא למלחמה ב"קסאמים", ומגמגם ושולח את אשתו לדבר בתקשורת. אבל כשסוף-סוף הוא בא הנה, הוא מדבר על ההבטחות שלו מתקופת הבחירות ועל זה שהוא לא מסוגל לבצע אותן כי הוא לא ניצח בבחירות. אז מוטב לו שיתעסק בדברים שהוא מופקד עליהם. הוא חייב בביטחונם של תושבי מדינת ישראל, ואת זה הוא לא עושה, על זה הוא לא נאבק, בזה הוא לא נלחם. ישראל תחת מטר של טילי "קסאם" בדרום, והוא בא ומפטפט לנו פה על שכר מינימום. מוטב שיתעסק בדברים שהוא צריך לעשות ולא עושה.
אז לא יהיה דיון על כל אחת מההצעות?
אדוני היושב-ראש, אדוני השר, חברי חברי הכנסת, אני מבקש להתייחס לשני חוקים. האחד הוא חוק הפיצויים בשל פגיעה ממעשה אלימות הנובע מהסכסוך הישראלי-ערבי. חוק התגמולים שהכרנו ומשמש אותנו בא להעניק פיצויים ותגמולים לנפגעי ארגוני הטרור הערביים, אבל הוא לא נתן מענה שלם על המפגע הבודד, הלא-מאורגן, שסתם שנא יהודים וקם לרצוח אותם, לא כחלק או בשליחות של ארגון טרור, והוא גם לא נתן מענה על רוצח יהודי בודד שקם לרצוח ערבים רק כי הוא שונא אותם. הצעת התיקון שהונחה לפנינו היתה הכרחית, אבל אני מבקש להזכיר שהיא נולדה אחרי אירועי הרצח באוטובוס בשפרעם. ושם, בתוך האוטובוס, אחרי שרצח ארבעה ערבים, נעשה ברוצח לינץ' מתועב. וקמו, לעיני שוטרים, ולעיני מצלמות טלוויזיה ועיתונות ומאות עדים, ורצחו את האיש.
בחצי השעה הבאה. כלומר, אני רק אגמור את שתי הנקודות האלה, ומייד.
עשרה חודשים חלפו מאז, חקירת המשטרה בוודאי בעיצומה. יש צילומים, יש עדים, יש שוטרים שהיו באוטובוס. למה לא מתעסקים עם מעשה הרצח הזה? יש מעשי רצח – אולי כמו פריניאן – שנוח למשטרה לא להתעסק בהם. יש כל מיני סוגי רצח במדינת ישראל. החוק השני שאני רוצה להעיר עליו הוא באמת חוק שחברי, גלעד ארדן, הזכיר - הצעת חוק מאסר שגזר בית-משפט צבאי בחבל-עזה. 25 יישובים פורחים בחבל-עזה ובצפון השומרון נחרבו, עשרות בתי-כנסת נשרפו. אותם מבני ציבור שהותירו על כנם ולא הרסו, משמשים היום בסיסי אימונים לארגוני הטרור השונים. משם, מחורבות היישובים, משגרים טילים על ישראל. מה נשאר מחבל-עזה? פסקי-הדין שהוציאו. בזה מתעסקת ממשלת ישראל, לא ב-8,000 הפליטים שחיים במדינת ישראל – בלי תעסוקה, הילדים שלהם נושרים מבתי-הספר, ובזה לא מתעסקים. מתעסקים באותם פסקי-דין של מחבלים שראוי שישבו בכלא, אבל יש קדימות בעולם - - -
ודאי שאין לי התנגדות שהם ישבו בכלא. תמה אני על ממשלת ישראל על סדר העדיפויות שלה. לפני שהיא פותרת את בעיית 8,000 היהודים החיים כפליטים במולדתם, היא דואגת להמשיך את עונש המאסר של אותם רוצחים. תודה רבה.
גברתי היושבת-ראש, חברי חברי הכנסת, היום התקיימה בכנסת הישיבה הראשונה של השדולה למאבק בשחיתות במינהל הציבורי. השתתפו כמה חברי כנסת, גם מהקואליציה, גם מהאופוזיציה, ונציגים של "התנועה לאיכות השלטון", "שקיפות בין-לאומית" – שבי"ל, "אומץ" ו"תפנית". נקבעו סדרי עבודה. אנחנו ניפגש אחת לשלושה שבועות, נעסוק בתהליכים שמאפשרים לשחיתות להמשיך ולתפוס עוד ועוד שטחים במינהל הציבורי בישראל, וגם בצווארי הבקבוק שמונעים מרשויות אכיפת החוק להילחם באופן יעיל בשחיתות. להילחם באופן יעיל. אני קורא לכל חברי הכנסת להשתתף בפעילות השדולה. תודה רבה.
זה לא קצת "פוליטיקלי קורקט"? ספרות נבחנת בנימוקים אמנותיים, ולא בזה.
זה מבזה את הספרות ולא מכבד אותה.
זה מספר יותר גדול ממה שהיה לפני ההתנתקות? יכול להיות?
השאלה היא אם להערכתך זה יותר גרוע.
הזכרת מספרים, המצב יותר טוב או יותר גרוע?
אבל אתם מציעים לעשות אותו דבר ביהודה ושומרון. הלוא בדיוק אותו דבר אתם רוצים לעשות בלב הארץ.
נכון. אין יהודים – אין פיגועים. הוצאת את היהודים מחבל-עזה – אין פיגועים בחבל-עזה. תוציא את היהודים משדרות ולא יהיו פיגועי "קסאם".
תוציא את היהודים משדרות - לא ייפלו שם "קסאמים".
אמרתם את זה קודם. תעשו עכשיו. עכשיו יש לכם תוקף.
תעשה מה שאתה רוצה, אבל תפסיק את זה. זאת אחריותך להפסיק את זה.
לא הצעתי. דרשתי שתפסיק את זה.
זאת אחריותך, אתה רק מדבר ולא עושה כלום.
אדוני היושב-ראש, אדוני השר, חברי חברי הכנסת, יכול להיות שזה נאיבי, אבל נדמה לי שממשלה חייבת בביטחון אזרחיה. ויש טעם ויש צדק בתביעה אחת פשוטה: היום תפסיקו את הירי הזה. אי-אפשר לסבול מצב שמדינה מקשקשת, מפטפטת, הורגת גם אנשים שלא עשו שום דבר, וממשיכה לפטפט ולקשקש ותושביה נמצאים תחת מטר של טילים. האם לספר לנו שהממשלה הזאת רק חודש וחצי? שר הביטחון הזה עוד לא יכול להיות אחראי לכל הטילים? אם שר הביטחון לא מסוגל היום לפתור את הבעיה, שילך הביתה. ואם ראש הממשלה לא מסוגל להגן על תושבי מדינת ישראל, שילך הביתה.
שלא יגידו לי שהוא חודש וחצי בתפקיד או חודשיים בתפקיד. אלה האנשים שרקחו את הדייסה הזאת. הם האנשים שהוציאו אותנו מגוש-קטיף, שהוציאו אותנו מצפון הרצועה, אחרי שאמרנו להם שזה מה שיקרה, והם פטפטו ופיטמו את מוח העם הזה בשטויות ואמרו שהמצב ישתפר. זה המצב שהשתפר? הם אמרו שהם נסוגים עד המילימטר האחרון, הורסים את היישובים, כדי לזכות בהכרה בין-לאומית, כדי לקבל לגיטימציה שאם חס וחלילה יירו בנו, אז אנחנו נמחק אותם, נרעיד את עזה. שמעתי שר ביטחון אומר בהתנשאות – שאלתי אותו: ומה יהיה כשיירו עלינו? הוא אמר: גם לנו יש מרגמות. כל הכבוד. אז שיבוא מי שהיה שר הביטחון ושיראה איך רכבת הביטחון של ישראל יורדת מהפסים, בגלל הקונספציה השגויה שלו. הם כאילו נולדו היום, הם לא אחראים למה שהיה קודם. מי שאומר על עם ישראל שהוא כובש בארצו, סופו של דבר שהוא הורג גם חפים מפשע, ובמקום לגיטימציה בין-לאומית מראים לו תמונות של ילדים מתים כשהוא הולך לראות את שועי העולם ואת מנהיגי העולם. ובדין מראים לו. יש פתרון אחד שנולד מהמשבר הנוכחי על-פי גרסת הממשלה הזאת: אין יהודים, אין פיגועים. אין פיגועים בגוש-קטיף בעשרת החודשים האחרונים, כי הוציאו את היהודים משם. ולא יהיו יהודים ביהודה ובשומרון, על-פי הצעת הממשלה הזאת, ולכן כפר-סבא ורעננה וירושלים יאכלו מה שאוכלים עכשיו בשדרות. וכל מי שיש לו דירה במקומות האלה, שימכור אותה עכשיו. היום דירה בשדרות עולה 25,000 דולר, ואף אחד לא קונה.
אדוני, אם יש לי חמש דקות לשש הסתייגויות, זה לא קביל לחלוטין. נדמה לי שיש חמש דקות להסתייגות, לפי מה שמקובל.
אדוני היושב-ראש, רבותי השרים, חברי חברי הכנסת, אני רואה בשכר המינימום מכשיר מרכזי לצמצום הפערים החברתיים. הממשלה צריכה לפעול להעלאה מדורגת ואחראית של שכר המינימום, בלי לפגוע בתעסוקה, באמצעות תהליך מדורג ותוך שימוש במנגנונים הקיימים. העלאת שכר המינימום תתבצע בשלוש פעימות: הראשונה עד ספטמבר 2006 – תוספת של 500 שקלים; פעימה שנייה ושלישית יושלמו במהלך 2007. כלומר, השלמה ל-1,000 דולר עד 2007.
הממשלה צריכה להעמיד משאבים לסיוע לענפי עבודה שונים, ובכך ייכללו סיוע בשדרוג טכנולוגי והקלות מסים, וזאת לתקופת המעבר בשלוש השנים הראשונות. אני לא סוציאליסט מבית אבא שלי, ולכן נזקקתי לנציג הניאו-סוציאליזם בבית הזה. כמובן, אני מצטט ממצע מפלגת העבודה של עמיר פרץ – השר שהמציא את החברתיות בממשלת ישראל. בשמה הוא התמודד במערכת הבחירות האחרונה, ואני פשוט לא מעלה על דעתי שחברי מפלגת העבודה ועמיר פרץ בראשם, אם נזכה לראות אותו היום, יצביעו נגד המצע שלהם. הלוא ההסתייגות שלי באה לבטא את מצע מפלגת העבודה.
אני מניח שאתה תהיה נאמן למצע מפלגת העבודה ככתבו וכלשונו. לא עולה על דעתי שחבר הכנסת מרציאנו ירים יד נגד מצע מפלגתו ונגד העקרונות שלה. אני יכול להבין אם שר האוצר יצביע נגד מצע מפלגת העבודה, או אם ראש הממשלה יצביע נגד, בכל זאת הם באים מתפיסה חברתית-כלכלית שונה. אבל עמיר פרץ? הרי הוא באמת איש סוציאליזם, והוא גם איש עקרונות. הוא איש בעל תפיסת עולם חברתית מגובשת. עמיר פרץ הוא לא אדם שיכופף את עקרונותיו תמורת כמה כיסאות בממשלה, למשל, לא יעלה על הדעת. האומנם? כבר ברור ש-1,000 דולר עד 2007 לא נראה, לא אנחנו ולא השכבות החלשות באוכלוסייה, גם לא בכל הענפים, וגם גיל הפרישה לא יחזור ל-65-60, כהבטחתו וכהצהרתו במערכת הבחירות. אדוני שר האוצר, יש בכוונתך להטיל מסים גבוהים חדשים על בעלי הכנסות גבוהות במיוחד, כפי שעמיר פרץ הצהיר? לא מאמין. יש איזו רבולוציה מיוחדת בבנק הפועלים? מישהו מדבר היום בממשלה הזאת נגד פתיחת המשק ליבוא מתחרה? בשום פנים ואופן. הלוא גם אבישי ברוורמן מייצג את התפיסה הניאו-סוציאליסטית של מפלגת העבודה.
בשום פנים ואופן. המשק הישראלי צריך להיות פתוח לגמרי לגלובליזציה, נכון, אבל לא לפי עמיר פרץ.
לא, אני מנסה לעשות סדר; קצת לעזור לממשלה לגשר על חילוקי הדעות התהומיים שבתוכה. או שהאנשים שם סתם בשביל הכיסאות, או שהם אנשי עקרונות, והם נגד גלובליזציה ונגד פתיחת המשק ליבוא מתחרה. תחליטו מה אתם: אנשי עקרונות או אנשי כיסאות? מס עיזבון, מס ירושה, קרה משהו לתוכנית ויסקונסין, כפי שהבטחתם, כפי שהצהרתם, כפי שהולכתם שולל מאות אלפי בוחרים? אז אם כלום לא נשאר משכר המינימום, אולי לפחות בדברים אחרים דבק עמיר פרץ עד תום ולא התפשר?
במצע של מפלגת העבודה אנחנו קוראים על מאבק בלתי מתפשר בקשר שבין הון לשלטון ועל שמירה קפדנית על טוהר המידות בסקטור הציבורי.
אני מוחא כפיים למצע העבודה, אני מאמץ אותו בכל לב: מאבק בלתי מתפשר בקשר שבין הון לשלטון ושמירה קפדנית על טוהר המידות בסקטור הציבורי. בהנחה שאת העניין של מיפקד הארגזים כבר פתרו בהצלחה במפלגת העבודה – אני לא ממש עוקב אחר כל ההתפתחויות. אם את זה פתרתם בהצלחה, אני מניח שלמפלגה הזאת יש עכשיו מספיק זמן להתעסק בשאלת מימון הפריימריס של המשנה לראש הממשלה, חבר הכנסת שמעון פרס. ואת המתנה האסורה שקיבל שר המשפטים בדמות טיסה במטוסו הפרטי של פרנקל ושהייה במלון פאר במונקו כבר סידרתם? בעצם זו כבר לא בעיה שלכם, את זה העברתם לקדימה. אם כך, אם את זה העברתם לקדימה, אני מניח שלפחות את עניין הידיעות המדאיגות שהתפרסמו בתקשורת על נסיעתו של השר שמחון על חשבון חברת ק.א.ל., את זה כבר פתרתם. ואת הזוועה שהתפרסמה בסוף השבוע האחרון, את זה תעזרו לנו לנקות מהשולחן. לא ייתכן שזכר השואה, שמפעל כמו "מצעד החיים", משמש גם הוא כדי לגלגל מיליונים, ואיננו יודעים למי מתגלגלים המיליונים האלה. חס וחלילה שזה מישהו שיושב ליד שולחן הממשלה הזה. אם לא 1,000 דולר שכר מינימום ולא ניקיון כפיים וניתוק הקשר בין הון לשלטון, מה נשאר לנו? השלום עם הערבים? נדמה לי ששר הביטחון שלנו הצליח עד היום להרוג הכי הרבה ערבים חפים מפשע בתוך חודש וחצי, וזה בהשוואה לשרי ביטחון מימין ומשמאל שקדמו לו.
אם זה היה מביא שקט לשדרות, אז אולי אפשר היה להצדיק. אבל גם להרוג חפים מפשע וגם שההפצצה על שדרות נמשכת? כמה עוד תועלת תביאו למדינת ישראל? הלוא באמת, מישהו צריך לתת דין-וחשבון על מעשיו או מחדליו של שר הביטחון. מספרים על יהודי שהיגר מרוסיה לאמריקה בשלהי המאה ה-19 ועבד 18 שעות ביממה בגיהוץ. אבל, מתוך העבודה הקשה הוא כל שבוע כותב לאמא שלו, שלפחות תפילת שחרית כל בוקר מנחמת אותו. אחרי שנה מצבו קצת השתפר ויש לו כבר שניים-שלושה פועלים משלו, והוא עובד רק 14 שעות ביממה, והוא כותב לאמא שבאמת המצב קצת יותר טוב, אבל הוא עבר דירה למקום קצת יותר רחוק מבית-הכנסת, אז הוא מגיע בקושי פעם בחודש לבית-הכנסת. אחרי שנה הוא כבר עבר לשכונת פאר, הוא כותב לאמא שלו: ברוך השם, המצב יותר טוב, אני מצליח כמעט כל ראש השנה או יום כיפור לנסוע לבית-הכנסת עם המשפחה. כותבת לו אמא שלו: געוואלד, מה נשאר מהיידישקייט שלך? והוא אומר לה: אני עוד מפחד מכלבים. מה נשאר מכל האידיאולוגיה של עמיר פרץ? הוא עוד שונא מתנחלים. את המאחזים הוא רוצה להוריד. תודה רבה.
אפשר להצביע אלקטרונית על הסעיף הבא, אבל - - -
אדוני היושב-ראש, אדוני השר, חברי חברי הכנסת, המצב הנוכחי, כפי שהציג אותו שר המשפטים וכפי שמוכר לרבים מאתנו, הוא אכן לא טוב. אני אתמוך בהצעת החוק שמנסה לתקן אותו. נדמה לי שבכנסת הקודמת דיברנו על כך שאדם יושב במדינת ישראל בממוצע שש שנים על הריגה; על נטילת חיים לא בתאונה, לא ברשלנות אלא בהריגה. כל ההבדל בינה לבין רצח שהוא לא תכנן והצטייד מראש בכלי נשק, אבל אם הוא רב עם מישהו על חנייה ולקח מוט ברזל והרג אותו, זו הריגה, כי הוא לא התכוון כנראה לרצוח אותו מראש, ועל זה משלמים שש שנים. נדמה לי שאז, כשהצעתי עונש מינימום על הריגה, התנגדה הכנסת, התנגדה הממשלה להגביל את החופש או את שיקול הדעת של השופטים, ובנימוק הזה, שאסור להגביל את שיקול הדעת של השופטים, הורידו אז את הצעת החוק הזאת. היום מכבסים מלים, קוראים לזה אחרת, זה כבר לא עונש מינימום וזה לא הגבלת שיקול הדעת של השופטים, אלא הבניית שיקול הדעת של השופטים, ומהרגע שזה הבניה ולא הגבלה, הכול בסדר. אין לי התנגדות גם למכבסת המלים הזאת, ובלבד שבסוף באמת נעשה יותר טוב. ממה אני מודאג? בחוק כתוב שהשר מרכיב ועדה, והוועדה הזאת, שיש בה מן האקדמיה ושופטים בדימוס, ומהמשרד ומהציבור, ועדה נרחבת – הוועדה הזאת היא זו שצריכה להמליץ על טווח הענישה הראוי. אני חושש שהשר ירכיב ועדה שהיא לצורך העניין בצלמו וכדמותו. לצורך העניין, אם יש לנו שר שקיבל מתנה אסורה ומסרב עד היום להחזיר אותה, הוא, חס וחלילה, עלול להרכיב ועדה שמתנות אסורות אינן נחשבות בעיניה לעבירה, ונמצאנו מקלקלין במקום שאנחנו מתקנין. אז אנא, אדוני השר, הסר את הכתם הזה ממך. קיבלת מתנה אסורה, החזר אותה לאוצר המדינה. תודה רבה.
אדוני היושב-ראש, אדוני השר, חברי חברי הכנסת, התיקון המוצע ראוי, ואתמוך בו. אבל, בהזדמנות הזאת של דיון בשחרור על-תנאי, כשהוא ראוי או לא ראוי ואת מי ראוי לשחרר ואת מי לא ראוי לשחרר ובאיזה מנגנון, אביא סיפור מהשבוע שעבר: ילדה בת 14 מחברון נעצרה על התפרעויות בחברון. יכול להיות שהיא פושעת איומה ונוראה, ואני לא מכיר את פרטי המקרה. באו וערערו על מעצרה, ושופט השלום הורה לשחררה. הלכה המדינה וערערה למחוזי, והורה השופט המחוזי לשחרר אותה. הלכה המדינה וערערה לעליון. בכל זאת, הפשע המאורגן בידינו ואי-אפשר לתת לו ללכת חופשי ברחובות. אפשר היה כמובן להגיע לאיזה סיכום על מעצר בית, אבל לא - הלכו לעליון ומצאו את השופטת הנכבדה, הגברת איילה פרוקצ'יה, וסוף-סוף הילדה נשארה בבית-הסוהר בשבת. תודה רבה.
אדוני היושב-ראש, אדוני השר, חברי חברי הכנסת, לכאורה, מי יכול להתנגד לחוק שבא למנוע הסתה לאלימות? אבל כאשר אנו באים לבחון את גופם של הדברים, הרי החוק קיים. מה כוונתו של התיקון? התיקון בא להחמיר במערכת של בלמים ואיזונים שהיתה בחוק, בניסוח הקודם שלו, כאשר הדבר המרכזי שבו היה הגדרה של אפשרות ממשית לכך שאותם דברי הסתה יביאו לידי אלימות. והחוק בצורתו הנוכחית מקל מאוד על מי שירצה ויבוא להאשים בהסתה, ולא יצטרך להיווצר הקשר ההכרחי בין הדברים לתוצאותיהם האפשריות. נדמה לי שהחוק הזה נולד ערב ההתנתקות, ובא לתפקד ערב ההתכנסות. אני חושב שהחוק הזה בא לצמצם באופן דרקוני את חופש הביטוי של מי שמתנגד לתוכנית, באופן כזה שכל מי שיקרא למאבק נגד התוכנית, כל מי שיקרא למאבק ויבוא ויגיד: אדם רשאי להיאבק ולמנוע כניסה של אנשים שיגרשו אותו מביתו - עצם הקריאה להיאבק בכוחות ביטחון הוא כבר קריאה להסתה, קריאה לאלימות. נדמה לי שעל-פי נוסח החוק הזה, מחצית מהדברים שנאמרו בתקופת ההתנתקות יכלו לגרום לכך שאנשים ישבו בבית-הסוהר. גם החוק הקודם היו בו מספיק שיניים לו רצו באמת לקשור בין הדברים הנאמרים ובין תוצאותיהם האפשריות. אבל נדמה לי שהכול בעיני המתבונן והבוחן. לפני כמה חודשים פניתי לפרקליטות עם העתקי דפים מהאינטרנט של אתר בשם  ,Arabs48 שבו יש ברכות ואיחולים ו"מי שבירך" של שלושה-ארבעה עמודים לכל השהידים, להם ולמעשיהם. שום דבר. לקח כמה חודשים, ואמרו: אין עניין. אין עניין להתעסק בזה. כלומר: מה שהוא בפירוש הסתה למעשי רצח – להבנתי, מנקודת ראותי – הוא לא כזה בעיני הפרקליטות. לעומת זאת, קריאה למאבק על מניעת גירוש יהודים יכולה להתפרש כך על-פי החוק הזה. לפיכך, אדוני היושב-ראש, אני מציע לחברי הבית לדחות את החוק במתכונתו הנוכחית, ולהחזיר אותו לממשלה שתשוב ותדון בו, תראה אם אין היא מסתפקת במה שיש בידה, ואם לא – תבוא בדברים כדי לשנות את הנוסח באורח ראוי יותר. תודה רבה.
גברתי היושבת-ראש, חברי חברי הכנסת, באגדות שועלים אוכלים ענבים. במציאות הם אוכלים עופות, בשר או משהו, אבל באגדות הם אוכלים ענבים. היה איזה שועל ידוע, מאיזה משל של איזופוס, שניסה להיכנס לכרם. הוא ניסה לחפור מתחת לגדר, והוא לא הצליח. הוא ניסה לטפס על הגדר, והוא לא הצליח. בסוף הוא הגיע למסקנה שהענבים חמוצים והלך הביתה. 1,000 "קסאמים" נפלו על הנגב המערבי. ניסו סיכול ממוקד, ניסו סיכול לא-ממוקד, ירו עליהם בתותחים, ולא הצליח, ואז אמרו: "קסאם-שמסאם". אולי יותר טוב שהשועל ילך הביתה?
גברתי היושבת-ראש, אדוני השר, חברי חברי הכנסת, אמרת בדבריך שהידיעה שהחלב עשיר באסטרוגן בטעות יסודה. האם המשרד שלך מקיים בדיקות שגרה לרמות אסטרוגן בחלב? האם משרד הבריאות, ככל הידוע לך, מקיים בדיקות כאלה? מדוע לא תאסרו שיווק חלב שמקורו בפרות הרות, שעשיר באופן טבעי באסטרוגן, ואם משתמשים בחלב כזה, מדוע לא תפרסמו אזהרה על האריזות? תודה.
אדוני השר, אני לא מכיר את התרופה הגנרית המקבילה ל"מנופור" שקופת-חולים משתמשת בה, אבל יש מקרים שהובאו לידיעתנו כתלונות ובעקבותיהם תוקן חוק ביטוח בריאות ממלכתי. בעקבות בקשה שביקש ממני השר נוה, אנחנו תיקנו את החוק, ומאז רשאית נציבת תלונות הציבור לחוק ביטוח בריאות ממלכתי לאכוף על הקופות להחזיר כסף. הכסף מוחזר דרך הביטוח הלאומי למבוטח; הוא רשאי לתבוע מהקופה להחזיר את הכסף. עד כמה שידוע לך, בכמה מקרים נעשה שימוש בתיקון הזה, והאם הקופות מחזירות היום כספים כשהן לא מספקות את התרופות למבוטחים?
"חמאס" זה ארגון טרור - - -
אתמול תפסו אחד שבא לכותל להתפלל לשלומו, ותפסו אותו - - -
אדוני היושב-ראש, רבותי השרים, חברי חברי הכנסת - -
- - הצו הזה, שאנחנו נדרשים לתקן היום, הוא צו טכני לצורך העניין, משום שאם מתקנים את שיעור המע"מ, הגיוני לתקנו גם על המלכ"רים וראוי לתמוך בו בשיעור המתאים. יש כאן באמת עניין פשוט לגמרי, של סיבה ומסובב. אם הסיבה היא ביטול המע"מ הכללי, התוצאה צריכה להיות הפחתה בהתאם של המע"מ והורדתו גם לגבי המלכ"רים. זה באמת עניין לא מסובך. זה עניין של סיבה ותוצאה, פעולה ותגובה. החוק הפיסקלי הזה הוא כמעט כמו החוק הפיזיקלי ההוא, של סיבה ותוצאה, של פעולה ותגובה. אבל אם זה כל כך פשוט בדברים האלה, למה זה לא כל כך פשוט בחוקי טבע אחרים? לפני עשרה ימים בערך, לפני מאה "קסאמים" בערך, הבטיח שר הביטחון תגובה משמעותית בתוך שעות – גם כמות וגם פרק זמן שהוא הגדיר. מה קרה? גורנישט. נאדה. כלאם פאדי. אפס. שום דבר. לא עשה שום דבר. זה עניין של סיבה ותוצאה. כמו שלפעולה יש תוצאה, גם לחוסר פעולה יש כנראה תוצאה, ואת התוצאה ראינו אתמול. כאשר מנסים להרתיע את האויב בפטפוטים ריקים מתוכן, והאויב כבר מבין, משום מה, שאין שום דבר מאחורי הפטפוטים האלה, התוצאה היא שחיקת כושר ההרתעה, ואותה מנהרה שמחכה לשעת כושר, מפעיליה מבינים שבצד השני אין אף אחד רציני: הם לא רציניים – אפשר להילחם בהם ביתר עוצמה. אז הדברים האלה הם באמת סיבה ותוצאה פשוטה. רבותי, בחלם היה נהר, ועליו היה גשר, והוא נשבר. כל יום היה מישהו עובר עליו ונפצע. מימנו חכמי חלם - - -
נכון, אבל זה שאתה יושב פה עדיין לא פוטר אותי מלעדכן את האחרים. לבנות בית-חולים זה לא הפתרון לגשר שבור. אם לא נתקן את תורת הביטחון של ישראל, שנשברה, לא נשיג את התוצאה הרצויה לפעולה או לחוסר הפעולה של קברניטינו. תודה רבה.
גברתי היושבת-ראש, חברי חברי הכנסת, בצהריים שמענו על חשש לחטיפה של צעיר בן 18 מאיתמר. אנחנו מקווים שהחשש הזה יתבדה. זה אחרי ההודעות על חטיפתו של גלעד שליט ביום ראשון. אם באמת תהיה כניעה וישחררו מחבלים תמורת חטופים, זאת תהיה מכת מדינה. כאשר אני שומע את ראש הממשלה מודיע, ששחרור מחבלים אינו נמצא כלל על שולחן הממשלה, אינני מאמין לאף מלה שלו, משום שהוא אולי יסתתר אחר כך בטענה שבשעה שאמר את הדברים אכן זה לא היה על סדר-יומה של הממשלה, אבל ממשלות ישראל כבר נכנעו לדרישות כאלה. מותר לומר, שההכנות לחטיפתו של החייל החטוף מכרם-שלום החלו ביום שבו שחררו מאות מחבלים עבור טננבאום. אם אנחנו לא רוצים כולנו להיות מועמדים לחטיפה, אסור לוותר לטרור.
אדוני ראש הממשלה, אני מבין מלחיצת היד שהוא דיבר גם בשמך.
- - - לשאול שאלה. אתה יכול - - - 85% או לפוצץ 15% - - - למה לא לסגור - - -
גברתי היושבת-ראש, חברי חברי הכנסת, השדולה למאבק בשחיתות התכנסה היום בכנסת לישיבתה השנייה. בשדולה חברים כעשרה חברי הכנסת וגופים ציבוריים כמו האגודה לאיכות השלטון, שבי"ל - שקיפות בין-לאומית, עמותת אומ"ץ ועוד. השדולה עסקה היום בכוונה למנות את ד"ר אהוד פרישמן למנכ"ל משרד הבריאות, אף שוועדת בדיקה של משרד הבריאות מצאה אותו לפני כעשר שנים אשם בהונאה בפנקס ההתמחות שלו ובניגוד ענייניים וניהול חברה עסקית שמכרה שירותים לבית-החולים שבו עשה את ההתמחות שלו. לימים, בעת שהיה מנכ"ל חברת-בת של קופת-חולים לאומית, פוטר לאחר שהקופה כמעט קרסה בגירעון של 700 מיליון שקל. אנחנו נפנה לגופים המתאימים ונשאל אותם: האם האיש הזה מתאים להיות מנכ"ל משרד הבריאות? ומה גורם למקבלי ההחלטות לרצות בו לתפקיד הזה?
אדוני השר, תודה על התשובה. אבל, נדמה לי שזו הפעם הראשונה שממשלת ישראל מקבלת החלטה שמנוגדת לרוח מגילת העצמאות. אם אני קורא במגילת העצמאות, כתוב: מדינת ישראל תהיה פתוחה לעלייה יהודית ולקיבוץ גלויות. לא כתוב שם שהיא תהיה פתוחה בקצב של 300 לחודש. אין גם התניה שמדינת ישראל תהיה פתוחה לעלייה יהודית אם יהיה כסף. התשובות האלה מנוגדות לרוח הציונות ולרוח מגילת העצמאות. האם אנחנו באמת מתכוונים להתנות בעתיד עלייה במספרים, במכסות, בתקציב?
אדוני היושב-ראש, שמענו שאחרי נפילת - - -
אדוני היושב-ראש, שמענו שאחרי נפילת ה"קסאם" באשקלון החליט הקבינט המדיני-הביטחוני להקים אזור חיץ בצפון הרצועה. ראוי לשאול: דמם של תושבי אשקלון סמוק יותר מדמם של תושבי שדרות? למה 1,000 טילים על שדרות סבלנו, ודווקא כשזה נפל על אשקלון צריך להקים אזור ביטחון? והאם אין בהקמת אזור הביטחון שאלה של הודאה מפורשת בכך שעצם היציאה מהאזור הזה היתה שגיאה ותוכנית ההתנתקות היתה מיקח טעות? אם כך, מדוע הממשלה איננה מודה בגלוי שהיא יורדת מתוכנית ההתכנסות, שהיא העתק פחם, אחד לאחד, של תוכנית ההתנתקות בשטחים אחרים? אני מציע, באמת, שלא לדון בדברים אלא לעשות דברים.
אדוני היושב-ראש, אדוני השר, חברי חברי הכנסת, דוח הביטוח הלאומי לשנת 2005 קובע כי קצבאות הילדים איבדו מערכן כ-50% בארבע השנים האחרונות. ישראל ממוקמת בין המדינות המערביות בתחתית הסולם מבחינת התרומה של תשלומי הקצבאות לצמצום ממדי העוני בקרב משפחות ובקרב ילדים. ראויים הדברים להיאמר. הנתונים מתייחסים לשנת 2005, ולכאורה לממשלה קודמת, ומה לנו לבוא בטענות לממשלה הנוכחית. אי-אפשר להאשים את הממשלה הנוכחית במחדליה ובעוולותיה של הממשלה הקודמת. משל למה הדבר דומה? כאילו האשמתי את הממשלה הנוכחית בביצוע ההתנתקות, שנכשלה. היום שמענו על החלטת הקבינט הביטחוני להקים רצועת ביטחון בצפון חבל-עזה, במקום שהיינו, והיו לנו שם יישובים פורחים, ואילו לא יצאנו משם לא היינו צריכים לחזור ולהקים רצועת ביטחון. אבל זאת לא הממשלה הזאת, זו ממשלה אחרת. כלומר, במה אמורים באמת הדברים? אם הממשלה הזאת באה ומצהירה שהיא מתכוונת לתקן את העוול, לתקן את הטעות, להחזיר את קצבאות הילדים למשפחות הזקוקות להן, לצמצם את העוני - כל המפלגות החברתיות הלכו לבחירת בססמאות חשובות על צמצום העוני וצמצום פערים, ואכן נבלמה המגמה של המשך הקיצוצים שהיתה מתוכננת, לכאורה. עוד לא ראינו את קצבאות הילדים חוזרות לקדמותן, אבל לפחות לא המשכנו לקצץ, גם השנה. ולפיכך – זה יהיה מבחנם של החברתיים: הגמלאים, העבודה, ש"ס – היושבים בממשלה בתקציב 2007, אם תתקנו את העוול או לא, ואז נוכל לדון את הממשלה הזאת לא על עוולות קודמותיה אלא על זכויותיה או חטאיה שלה. וכך גם בשאר העניינים. אין די בכך שהממשלה לא היתה זו שביצעה את ההתנתקות, שפירותיה התפוצצו לנו אתמול בלבה של אשקלון. היא צריכה להשיב מצב לקדמותו, לתקן את העוול שגרמה, להסיר מסדר-היום ובפומבי את הכוונה להמשיך ולעשות אותם דברים, אותם עוולות, אותם אסונות, אותן שטויות מדיניות גם הלאה, ביהודה ושומרון. תודה רבה.
אדוני היושב-ראש, אדוני השר, חברי חברי הכנסת, אני כמעט שמח שאנחנו מעטים כי הדברים שאני עומד לומר הם לכאורה קשים ביותר, ואולי באמת ראוי להם פורום מצומצם. אני מבקש שהלכאורה שאמרתי עכשיו, יחול על כל מה שאני אומר מעתה ואילך. מכיוון שהאדם שאני מתכוון לדבר עליו איננו נוכח פה, לא אנקוב בשמו. אני בטוח שיימצאו הבימות. נניח שיש רופא שגמר בית-ספר לרפואה והוא מתמחה באיזה מקצוע התמחות. מתמחה לא מרוויח הרבה והוא מוצא מקורות אחרים להשלים את פרנסתו. הוא פותח איזה עסק של שיווק שירותי רפואה ומוצרים רפואיים. בזמן התמחותו הוא הופך להיות גם מנהל שיווק של בית-חולים אחר. הוא מוכר שירותים לבית-החולים שלו ולבית-החולים האחר, ומצליח מאוד בעסקים האלה; כל כך מצליח שהמתמחים האחרים מאוד מקנאים בו וכותבים עליו מכתב, שהוא בעצם לא נמצא בהתמחות, או שפחות מ-40% מהזמן המוקדש להתמחות הוא שוהה שם. משרד הבריאות ממנה ועדת בדיקה, עם חמישה פרופסורים, עם משנה למנכ"ל משרד הבריאות, עם היועצת המשפטית של משרד הבריאות באותה עת. הוועדה דנה במקרה ומוצאת שיש פה מקרה של הונאה בפנקס ההתמחות. כלומר, חתימות כוזבות, שבהן הן המחתים והן זה שהחתימו אותו חטאו. הוועדה מוצאת שיש פה אולי אפילו חשש בפלילים של עבודה פרטית, ניגוד עניינים בין אותו מתמחה ובית-החולים שלו. היא ממליצה למשרד הבריאות להמשיך לחקור בעניין. הפעם הבאה שאנחנו שומעים בתקשורת על אותו מתמחה, או עכשיו הוא כבר מומחה, היא לפני כמה שנים, כאשר הכותרות זועקות שקופת-חולים "לאומית" נמצאת בקריסה עם חובות של 700 מיליון שקלים, ויש לה 680,000 מבוטחים, ומה יהיה על המבוטחים.
זה היה סיום החקירה, שהוא צריך לחזור על חלק מההתמחות שלו ואולי יש חשד לפלילים והשר מתבקש לעיין בכך. המשרד הוציא הנחיות בכל הנוגע להמשך ההתמחות – גם ההתמחות שלו, וגם ההתמחות בכלל, איך להדק פיקוח על ההתמחות, כי היה ברור שיש פה התנהגות שאינה ראויה, לא רק במקרה הזה אלא גם כדוגמה כללית. קופת-חולים לעובדים לאומיים בחשש לקריסה, 700 מיליון חובות. אחד הנושים הגדולים של קופת-חולים "לאומית" באותה עת הוא הסתדרות העובדים הלאומית, בעליה של הקופה, ויש חובות של למעלה מעשרות מיליונים על שכר דירה שהסתדרות העובדים הלאומית נושה בקופת-חולים. אבל אל חשש, הקופה לא קורסת. שר האוצר מחליט להציל את קופת-חולים "לאומית" ומזרים לה 700 מיליון שקלים – שר האוצר דאז סילבן שלום. יושב-ראש קופת-חולים "לאומית" ויושב-ראש הסתדרות העובדים הלאומית באותה עת הוא שר האוצר היום, מר אברהם הירשזון. בהזרמה של 700 המיליון, חלק מהכסף שהולך דרך הקופה הולך, כמובן, להסתדרות העובדים הלאומית. זה לא בחינם, יש תוכנית הבראה לקופה. במסגרת תוכנית ההבראה מפטרים פלוני שהוא מנכ"ל חברה-בת של קופת-חולים – חברת הביטוח המשלים שלה. מפטרים אותו כי יש צעדי ייעול וצריך לפטר מישהו אז מפטרים אותו, ויש 700 מיליון גירעון. האיש ממש לא מרוצה ממה שעשו לו, פיטרו אותו. אז הוא מגיש תביעה. הוא מגיש תביעה נגד קופת-חולים "לאומית" והסתדרות העובדים הלאומית ונגד חבר הכנסת הירשזון באופן אישי. בכתב התביעה הוא כותב דברים איומים ונוראים על חבר הכנסת הירשזון, ועורכי-הדין של חבר הכנסת הירשזון כותבים שאותו אדם מעל באמון והפר אמונים ורשם מרשמים לעצמו, ולקח תרופות, ולקח אוטו שלא שייך לו – פרטים על גבי פרטים. אבל, סך הכול מסתמנת תמונה של אדם איום ונורא. האיש אומר: אתם מוכרחים לשלם לי משהו בינתיים, לפני ששילמתם לי פיצויים, כי נשבר מטה לחמי. אין לי ממה לאכול, לפרנס את משפחתי. עכשיו, באמת בעיה. תראו, בן-אדם שהיו לו צרות בהתמחות וקשיים איומים ופיטרו אותו מהעבודה. מה עושים אתו? באמת תחשבו, מה בן-אדם כזה יכול לעשות? אז בא שר הבריאות החדש ופתר את הבעיה. הוא מציע למנות אותו למנכ"ל משרד הבריאות. עכשיו, מכאן ואילך אני חייב לשים סימני שאלה כי הדברים הללו יותר מתמוהים. האם שר הבריאות, שעוד מעט יעלה להשיב, מכיר את המסמכים שאני ראיתי, שמהם פחות או יותר קראתי לכם באופן חופשי? האם המינוי הזה הוא על דעתו, או שהוא נכפה עליו? ועדת המינויים, שבודקת את המינויים בשירות הממשלתי, דנה בימים אלה במינוי והיא חלוקה בדעותיה. האם הוועדה ראתה את המסמכים שאני ראיתי? או נשאל שאלה יותר נבזית: האם הוועדה יודעת שאני ראיתי את המסמכים שהיא ראתה? האם שר האוצר הירשזון תומך במינוי הזה, אחרי שעורכי-הדין שלו כתבו על האיש שהוא מעל באמון והפר אמונים? האם הוא תומך במינוי, או שמישהו לוחץ עליו? האם השר הירשזון נמצא תחת איומים? אולי הוא תחת סחיטה? נדמה לי שהוא פנה ליועץ המשפטי לממשלה והתלונן שמאיימים עליו. אולי זאת הפרשה? אחרת איך אני מסביר שזאת הדמות המוצעת לתפקיד מנכ"ל משרד הבריאות, האיש שנאמר עליו: ניגוד עניינים והונאה בפנקס התמחות ורישום תרופות שאינו תקין והפרת אמונים ומעילה באמון. זה האיש שצריך להיות מנכ"ל משרד הבריאות? אני ממש מתקשה להאמין שהוא יהיה המועמד של שר הבריאות, אלא אם מישהו מכריח את שר הבריאות לעשות את זה. אני ממש לא מאמין ששר האוצר ירצה במינוי כזה, אלא אם מישהו לוחץ עליו לעשות את זה. ועוד שאלה אחרונה: זה רק לי נדמה או שבאמת נודף מהפרשה הזאת ריח נורא של שחיתות? תודה רבה.
ממשיכים לדשדש על ההתכנסות.
אין לכם מושג מה התוכנית. אין לכם תוכנית מדינית. אין לכם כלום.
בשם העם היהודי, אני מקווה.
חבר הכנסת ברכה, אני בטוח שאם היו קנסות על התבטאות בכנסת לא היית מדבר כך.
היא לא יוצאת דופן. היא די שכיחה אצלך.
ברור לי שאם יהיה קנס, תדע לרסן את עצמך.
שגם היהודים ילמדו לרסן את עצמם, זה יהיה לכבוד הבית הזה.
אתה תרסן עצמך, וכולם, לכבוד הבית הזה.
בשביל זה לא צריך את החוק הזה.
אדוני היושב-ראש, חברי חברי הכנסת, כששמעתי את ההנמקות של שר הפנים רוני בר-און חשבתי שיש לנו מזל שחבר הכנסת שרוני הביא לנו היום את החלת דין הרציפות על איסור שימוש בפוליגרף לפני כניסה לעבודה. תארו לכם שהיה צריך לחבר את השר למכשיר פוליגרף לפני שהוא מתמנה להיות שר - הוא היה שורף את המכשיר. הרי החוק ברור, וההנמקות שקריות. ברור לכולם שאיש לא מתכוון לענייני ביטחון כשהוא מתכוון לאסור את כניסת תושבי יהודה, שומרון ועזה הערבים לתחומי מדינת ישראל. אבל הוא מפחד להגיד את האמת. הבעיה היא שהמדינה איבדה את המצפן הציוני שלה.
כשרוצים לבנות עיר ביהודה ושומרון, לא אומרים: ראוי שקריית-ספר תהיה עיר גדולה. אומרים: מטעמי ביטחון – אנחנו רוצים להרחיק את הגדר. ואז יש מסכן אחד, תרזה, שאותו שלחו בתור אשם לבג"ץ, וכשתופסים אותו בשקר, אותו יפטרו. הרי לא יפטרו את השר בר-און אם יום אחד בג"ץ יגיד: שיקרו לנו, זה לא בגלל ענייני ביטחון, אלה עניינים דמוגרפיים; ימצאו איזה פקיד שהלך לבג"ץ, ואותו יפטרו. חברי הכנסת, אנחנו זוכרים את המנגינה הציונית, אבל את המלים כבר שכחנו. את התוכן הציוני, שמדינת ישראל היא מדינתו של העם היהודי, כבר מתביישים להגיד. לא התביישו, אגב, להגיד שמטעמים דמוגרפיים גירשו 8,000 יהודים מחבל-עזה. כי שם אמרו: בשם הדמוגרפיה; יש שם מיליון ערבים, וקצת יהודים, כמה זמן נהיה שם? אי-אפשר. דמוגרפיה. זה בסדר, זאת לא גזענות. אבל להגיד: אנחנו לא רוצים להכניס אלפי ערבים, עשרות אלפי ערבים, מאות אלפי ערבים, למדינת ישראל – מתביישים. אסור להגיד את המלים האלה, אז ממציאים תירוצים. קל לתקוף ממשלה על דרכה, על מדיניותה, אבל כשאין לה מדיניות ואין לה דרך, על מה נתקוף אותה? רק על השקרים. תודה רבה.
גברתי היושבת-ראש, אדוני השר, חברי חברי הכנסת - - -
סליחה. ריטה היא זמרת יוצאת מן הכלל, רבים חושבים כך ורבים מחברי הכנסת הוזמנו לצפות בהופעה שלה, שנוחי דנקנר, מעשירי ישראל, ארגן. היועצת המשפטית של הכנסת קבעה, שאסור להם כי זו מתנה אסורה. כולם צייתו, למעט שר המשפטים.
דובריו, לפחות על-פי העיתון, מסרו שהוא הגיע כי אשתו הוזמנה והוא התלווה אליה. חוק המתנות מציין במפורש, שאסור לתת מתנה גם לקרוב משפחה, ולכן יש בעיה אם השר מגיע כשאשתו היא מקבלת המתנה. נדמה לי שהכלל אומר: שונא מתנות יחיה ואוהב מתנות יהפוך לשר המשפטים. רמון פוגע בכבוד הממשלה, פוגע בכבוד הכנסת. אנחנו, בבית הזה, צריכים לתת דוגמה לשמירה על החוק. אולי מישהו רוצה לתת לי מתנה ואני רוצה לראות אם שר המשפטים מגיש תביעה נגדי?
גברתי היושבת-ראש, חברי חברי הכנסת, הפצצת הכור האטומי בעירק היתה אחת הפעמים האחרונות שישראל החליטה שהיא אחראית לגורלה; לא מחכה שיבואו הגויים ויצילו אותנו, לא מוכנה להפקיר את עצם הקיום שלנו בידי אויבים או בידי זרים שווי-נפש. השאלה היא אם המעשה ההיסטורי הזה היה בגדר ציון דרך מדיני-מוסרי-ציוני, כמעט ביטוי צרוף של משמעות הקמת מדינה יהודית אחרי השמדת יהודי אירופה, או שזה היה אירוע חד-פעמי, חריג, היוצא מן הכלל שאינו מלמד על הכלל. לאחר 25 שנה מזמנת אותנו שוב ההיסטוריה ומטילה עלינו להוכיח מחדש את חשיבות קיומה של מדינת היהודים. תוכנית הגרעין האירנית מאיימת על עצם קיומנו. האירנים אומרים בגלוי שהם רוצים להשמיד אותנו. הסיכוי שהעולם יילחם בשבילנו הולך ופוחת. מי שסבר שמדינת ישראל צריכה לקום כדי להיות מקלט בטוח לעם היהודי חייב לזכור, כי מאז החלה שיבת ציון לפני 120 שנה נרצחו או נהרגו בישראל בקרבות יותר מ-22,000 יהודים. כלומר, זה לא מקלט בטוח ליהודים. אולי זה המקום הכי מסוכן ליהודים בעולם, הכי מסוכן אם מוציאים מכלל חשבון היסטורי את השמדת ששת מיליוני היהודים באירופה. את ההצדקה לקיומה של מדינת ישראל יכול לספק המבחן הקיומי הזה. אם אנחנו מסוגלים למנוע את השמדת העם היהודי על-ידי עצם קיומה של מדינת ישראל, קיום צבאה, קיום חיל האוויר שלה, קיום היכולות להגן על עצמנו ויכולת ההחלטה שמבטאת את רצון הקיום, אז כל העסק שווה, גם הקורבנות. ואם לא, אנחנו סתם שופכים דם ונשפך דמנו בארץ הזאת. זה המבחן האולטימטיבי. לא ה"קסאמים", לא פיגועי ההתאבדות, לא תאונות הדרכים, לא הפשיעה, לא השחיתות או החינוך הלקוי - עצם הקיום המוטל בספק וההחלטה כי מדינת ישראל היא מדינתו של העם היהודי הרוצה להגן על עצם קיומו, זה המבחן.
תודה, גברתי היושבת-ראש. אדוני השר, ההשקעה הנבונה ביותר בכל מערכת רפואית היא ברפואה מונעת. גם בתחום הזה של דיזנטריה זה כנראה כך, זה הרבה יותר זול מאשר לטפל בחולים. לפני כמה שנים נערך בחיל הרפואה של צה"ל ניסוי שדה רחב היקף בחיסון נגד חיידק השיגלה, נגד דיזנטריה. האם תשקלו לחסן את הילדים באותם מקומות שבהם המחלה משפיעה במספרים גדולים? עוד הערה אחת. הבוקר שמענו כי מי שהיה מיועד לתפקיד מנכ"ל משרד הבריאות הסיר את מועמדותו. אני מבקש לברך אותו מכאן על כך שהסיר עננה מעל המשרד. תודה רבה.
אדוני היושב-ראש, רבותי השרים, חברי חברי הכנסת, לפני שאתייחס לעניין השחרור בערבות, אינני יכול שלא לומר דבר על הנאומים ששמענו זה עתה.
זה נושא מרכזי בחיי עם ישראל, בוודאי שחשובה ההתלכדות של העם בזמן מלחמה. חסרה היתה לי באמת בדבריו של ראש הממשלה איזו התייחסות למצב שאפשר את הגעתנו לשפל המדרגה הזה, להתעלמות רבת השנים מזה שצברו טילים. עכשיו מכים על חטא, מדברים על הדחקה, מדברים על זה שלא הפנמנו את העובדה שיש להם טילים. שש שנים אנו אומרים שצוברים שם עוד אלף ועוד אלף ועוד אלף, וראשי מערכת הביטחון אומרים: הם יחלידו במחסנים בלבנון.
אני ישבתי בוועדות כשאמרו את זה: הם יחלידו במחסנים. אני אביא לך את הפרוטוקול; אנו יכולים שנינו לגשת לאותה ועדה, איננו יכולים להביא את זה הנה. הם יחלידו במחסנים, אמרו לנו. אני שמעתי באוזני - הם יחלידו במחסנים. אז הם מחלידים עכשיו בבתים שלנו. אבל לגופו של החוק הזה, אדוני שר המשפטים, לפני שבועות מספר היית כאן והבאת חלק אחר של אותו חוק שעוסק בשחרור בערבות, האם אני צודק? אני יודע, שמעתי, הייתי כאן, ואז סיפרתי לך על ילדה בת 15 שמוחזקת במעצר. שישה שבועות ילדה בת 15 מוחזקת במעצר ומסרבים לשחרר אותה בערבות, ולמה? כי ילדה בת 15 מסרבת להכיר בסמכותו של בית-המשפט לדון אותה, ומדינת ישראל לא מספיק חזקה כדי לומר: אוקיי, ילדה בת 15, תלכי הביתה, והם מחזיקים אותה בכלא שישה שבועות לפני משפט. מדינת ישראל גדולה וחזקה, והחוק שמאפשר שחרור בערבות, כי זה ראוי לעשות - ילדה בת 15 לא יכולה לנצח מדינה אם אינה מכירה בסמכותו של בית-המשפט, ואם המדינה בכל זאת צריכה להחזיק אותה בכלא, אז אולי הילדה צודקת? תודה רבה.
תודה, אדוני השר, על התשובה המקיפה והממצה. אני רואה שאתה צריך ללגום מים אחרי קריאתה. אני מברך אותך, זה צעד נכון אחרי קריאת פרק ארוך. בשנת 2005 הופסקו עבודות השירות של כ-500 מתוך 2,000 האנשים שנפסקו להם עבודות שירות. האם יש די כוח-אדם כדי לפקח על ביצוע בפועל של עבודות השירות הללו? והאם הוחלט להפסיק הכרה במוסד מהמוסדות כראוי להיות כזה שבו מתקיימות עבודות שירות?
גברתי היושבת-ראש, חברי חברי הכנסת, גם ממשלת ברק, גם ממשלת שרון הראשונה והשנייה, חטאו בהתעלמות מכוחו המצטבר של "חיזבאללה". על המחדל הזה נדבר כשישקע האבק, כשיפוג העשן. אבל יש מחדל אחד שצריך לדבר עליו היום, כי צריך לתקן אותו היום, וזה מחדל המקלטים. אדוני שר הפנים, יחד עם פיקוד העורף, יחד עם הרשויות, יש להקים היום כוח משימה, לתעל אליו את אלפי המתנדבים שרוצים לעשות משהו ומחפשים מה לעשות. צריך לשקם את המקלטים, לנקז את המים, לפנות את הרהיטים, וצריך לעשות את זה בכל הארץ. תודה.
אם אפשר להחריג את ד' - ההצעה לתיקון פקודת בריאות העם.
גברתי היושבת-ראש, אדוני השר, חברי חברי הכנסת, לגבי שש הבקשות האלה, להחיל דין רציפות, אצטרף לדבריו של חבר הכנסת סער ונתמוך בבקשה להחיל דין רציפות, כלומר לא נתנגד לבקשה הזאת. אני ארצה לומר כמה דברים על פקודת הרופאים אחר כך, בהקשר אחר. אני מבקש להוסיף את דברי לנושא המרכזי שאנחנו חיים ועוסקים בו בימים אלה במדינת ישראל. התמיכה במהלכי הלחימה של הממשלה היא באמת תמיכה – אם לא של 100% הציבור  בישראל, ודאי של הרוב המוחלט שלו. במה הדברים אמורים? כל עוד באמת נלחמים ב"חיזבאללה", כל עוד מכים בהם. אבל אין תמיכה מלאה בממשלה, משום שהממשלה לא עושה כל מה שצריך, וגם לא כל מה שהיא עושה הוא מספיק טוב. לגבי הדרום, למשל. כמעט שכחנו שבדרום "חמאס" מנהל פעולות לחימה בהיקף כמו קודם, ונראה שפעולות צה"ל בגזרת רצועת-עזה אינן אפקטיביות לחלוטין, משום שאת ה"קסאמים" ממשיכים לירות, ורק הכמות הגדולה יותר והקורבנות והנזקים העצומים בצפון כאילו השכיחו מלבנו את מה שקורה בדרום. אבל הבעיה שם לא נפתרה.
אני מחזק את תושבי הצפון, ומבקש שלא ישכחו את תושבי הדרום, כי התפוצצות "קטיושה" בנהרייה לא פותרת את בעיית ה"קסאם" שמתפוצץ בשדרות, ועל ממשלת ישראל לפתור את בעיית ה"קסאם" שמתפוצץ בשדרות בדיוק כמו שהיא מנסה, נאבקת, נלחמת ב"חיזבאללה" מצפון. לכן, נדמה לי שלא תהיה ברירה, ואם לא רוצים להגיע למצב שהגענו אליו בהזנחה פושעת בלבנון, בהתעלמות, בהדחקה של מה שקרה עם "חיזבאללה", אם אנחנו לא רוצים להגיע בדיוק לאותו מצב גם ברצועת-עזה, היום צריכים לפתור את הבעיה ברצועת-עזה, כדי שלא יבואו בעוד חמש שנים ויגידו לנו: איך הגענו למצב הזה? גם התקשורת העלימה עין, גם הממשלות לא עשו דבר, גם המדינאים לא הסבו את תשומת לבנו – אז אנחנו מסבים את תשומת לבה של הממשלה, שאיש לא יבוא בעוד שנה, שנתיים או חמש שנים ויאמר: למה לא אמרתם? אמרנו. היום צריך להיכנס לרצועת-עזה, כדי שרצועת-עזה לא תגיע למה שלבנון הגיעה, כי שם באמת קשה.
גברתי היושבת-ראש, אדוני השר, חברי חברי הכנסת, זה נראה משהו פשוט – זה משהו מסובך. משרד הבריאות תקוע בעניין הזה 15 שנה, מאז התחילו לנסות למסד את ההתייחסות החוקית למקצועות הפארה-רפואיים. אז בהתחלה זה היה כמה מקצועות שהיה ברור לגמרי, ואיש לא חלק על הצורך במיסוד שלהם - ריפוי בעיסוק, פיזיותרפיה, דיאטניות קליניות, מרפאות בדיבור. לאט-לאט נוספו מקצועות יותר בעייתיים של בעלי מקצוע שתבעו הכרה באותה מידה - שיאצו והילינג, וכל מיני דברים שלא כל כך מוגדרים בתחום הרפואה הקונבנציונלית, אבל תבעו את הכרתם. משרד הבריאות הגיע למסקנה שהכי פשוט זה לא לעשות. כלומר, לא למסד, ולא לקבוע מסמרות, ואיכשהו זה יתנהל. אבל הלחצים הלכו וגברו משום שהשוק נעשה פרוץ, ונדרש פיקוח של משרד הבריאות. משום שאנשים, חלקם טובים וישרים ומתכוונים לטוב ומתכוונים לרפא, וחלקם שרלטנים, נכנסו לשוק הזה, וכל אחד הכתיר את עצמו באיזה תואר. משרד הבריאות חשב שבהעדר חוק הוא לא יכול לפקח, אז הוא לא פיקח. אבל בגלל הלחץ ההולך וגובר של המקצועות הפארה-קליניים השונים כתב משרד הבריאות במשך שלוש השנים האחרונות, לדעתי, טיוטת חוק בהיקף של כ-30 עמודים. הטיוטה היתה כמעט מוכנה, אבל משרד הבריאות נמנע מלהגיש אותה, משום שהוגש בג"ץ נגד הנוהג הקיים להעניק תעודות הכרה מטעם משרד הבריאות להכרה במקצוע. בג"ץ קבע לפני כשנה שמשרד הבריאות חייב לעגן בחוק את הסדר המקצועות הפארה-רפואיים, ואם לא, אסור יהיה לו לתת תעודות הכרה במקצוע. משרד הבריאות, בחוזר מנכ"ל, אכן חדל להעניק תעודות הכרה במקצועות, והיום לצורך העניין, כל אחד מבעלי המקצועות הפארה-רפואיים הללו הוא מי שהוא חושב שהוא אחד מהם. אין יותר תעודות כאלה. המצב נהיה סבוך יותר. לכן, במקום להשלים את תהליך החקיקה הטוב והנכון של טיוטת החוק שכתב משרד הבריאות במשך שלוש שנים, הוא נחלץ לפעולה מהירה, לקח פלטפורמה חוקית בלתי ראויה ובלתי מתאימה, שהיא פקודת הרופאים, וזאת מונחת היום לפנינו, כדי לבקש להחיל עליה דין רציפות. התהליך אינו ראוי; החוק והפלטפורמה החוקית אינם ראויים. מטעם גורמים במשרד הבריאות נתנו בידי את טיוטת החוק שלהם וביקשו ממני להגיש אותה כהצעת חוק פרטית, כדי שהממשלה תצטרך לעבוד על טיוטת החוק שהיא עבדה עליה; להשלים אותה ולהגיש הצעת חוק מתוקנת, ולא לקחת טרמפ על הצעת חוק שהיא הפלטפורמה הבלתי-ראויה. לכן אני מבקש שלא להחיל את דין הרציפות על הסעיף הזה. אתם מבינים שלא מדובר פה בעמדה אופוזיציונית, ככזאת, אלא התייחסות עניינית לפקודה הזאת. לכל שאר הסעיפים שעלו לפנינו היום הצטרפנו ונתנו את תמיכתנו, אף שאנחנו אופוזיציה. בעניין הזה אני מבקש התייחסות עניינית. תודה רבה.
מדוע לא תכריז על שעת-חירום כדי לעזור להם? אלה מלים ריקות. מדוע לא תכריז על שעת-חירום?
למה לא תכריז על שעת-חירום?
אתה לא יכול להכחיש שאמרנו שכך בדיוק יהיה. כיוון שיצאנו, תקפו אותנו.
מחר תגיד אותו דבר על יהודה ושומרון.
אדוני היושב-ראש, אדוני השר, חברי חברי הכנסת, הצעת החוק הזאת באה להגן על דבר ראוי. ראוי לתמוך בה, ואנו נתמוך בה. אבל ממש אי-אפשר להבין את המצב הזה. כל כך הרבה מלחמות עברו על מדינת ישראל, ועדיין צריך כל פעם לרוץ מחדש ולהמציא את הגלגל? הבעיה טמונה, להבנתי, בגמגום ובהססנות של הממשלה. לו קמה הממשלה ביום הראשון ואמרה: אנחנו במלחמה, מכריזים על מלחמה, ומתוקף הכרזת המלחמה - הכרזה על מצב חירום, על כל נגזרותיו והצווים והתקנות. תראו, חברי חברי הכנסת, איזה אבסורד קיים במדינת ישראל. כל ימות השנה אנחנו חיים מתוקפן של תקנות חירום כאלה ואחרות, אבקת אפייה והחרמת אוניות ונטיעת זיתים וגיוס מילואים. כל החיים אנחנו בשעת-חירום.
מירוץ מכוניות. רק במלחמה לא מפעילים את מצב החירום, אין שני לאבסורד הזה. הרי אם היינו מתקנים את הדבר הבסיסי בהכרזה הזאת, לא היינו צריכים לרוץ ולהטליא טלאים ולהמציא את הגלגל מחדש. אבל זאת לא רק פורמליסטיקה ולא רק סמנטיקה. נדמה כאילו הממשלה באמת לא הפנימה את העובדה שאנחנו במלחמה. לו הבנו שזאת מלחמה, יכול להיות שלא היינו נבהלים מעצמנו ומהעולם כולו, שבא ואומר: פגעתם והרגתם 60 אזרחים חפים מפשע. נכון, אבל במלחמה צה"ל פוגע והורג גם את חייליו שלו, תאונות ושגגות. אין צבא בעולם, אין מלחמה בעולם הפטורה מהן. אם היו מבינים שאנחנו במלחמה, לא היו עוצרים. כשמתרחשת תאונה כזאת, לא אומרים "עצור". אם זאת מלחמה, ומלחמה קיומית, לא עוצרים אותה כאשר מתרחשת תאונה. תאונה אינה שקולה מול הסכנה הקיומית שמדינת ישראל עומדת בפניה. לכן, הבעיה בחקיקה הזאת, שאת הטלאי הזה צריך לשים, אבל יש להבין שישראל נלחמת, ונלחמת על קיומה, ראוי כאן ועכשיו, בלי כל קשר להצעת החוק הזאת. תודה רבה.
אדוני היושב-ראש, אדוני השר, חברי חברי הכנסת, אפתח בתנחומים למשפחות החללים הגיבורים, חיילי צה"ל שנפלו והאזרחים שנרצחו בעורף בידי הערבים. השם ייקום דמם של הנופלים והנרצחים. השם ייקום דמם, כי לפחות עד לרגע זה צה"ל לא עשה את זה. ראוי לומר בהקשר זה, שהעובדה שחסן נסראללה עוד חי היא תעודת עניות לצה"ל ואות קלון על מצחה של מדינת ישראל. אפשר להסיר את אות הקלון הזה ולא להרפות לרגע מהמאמצים לחסל אותו. לפני שלושה שבועות מנו קברניטי המדינה וצה"ל את יעדי המלחמה: למגר את ה"חיזבאללה", להחזיר את החטופים, לאכוף את החלטת האו"ם 1559 ולהביא לפריסת צבא לבנון בדרום המדינה. אבל לא היה תרגום אופרטיבי ראוי ליעדים הללו. מי שחשב שבעזרת ארטילריה וחיל אוויר לבד אפשר למגר ארגון טרור, טעה והטעה. הפעולה הקרקעית היתה בהיקף של פעולות התגמול משנות ה-50, ולא בהיקף הראוי למלחמה בגיס קדומני של אירן. גם לא ניתן מענה טקטי על אלפי הרקטות שנורו על ישראל. היום, אם שואלים אדם ברחוב מה יעדי המלחמה של ישראל, נתקשה לקבל תשובה. הגמגום של הממשלה, הזיגזג, ההימנעות מהצעדים האסטרטגיים הדרושים גרמו לכך שהיום רוב אזרחי ישראל כבר אינם יודעים באמת מה רוצה ישראל להשיג במלחמה הזאת.
אם מטרות המלחמה אינן ברורות, אין גם סיכוי להשיג אותן ולנצח במלחמה הזאת. אם לא ננצח במלחמה הזאת, מה נאמר למשפחות השכולות? שהקורבן הנורא הזה היה לשווא? הרי כל מנהיגינו חזרו ואמרו: אין ברירה, מוכרחים לנצח. כל תוצאה זולת ניצחון היא תבוסה, ניצחון לטרור, וחמור מניצחון לטרור - ניצחון לאירן בקרב הראשון שלה נגד ישראל. הרי אירן מתכוננת למלחמת השמדה על ישראל, והיום היא באה לבדוק במלחמה הזאת, שהחלה בה בעזרת ה"חמאס" וה"חיזבאללה", אם בעזרת שני הגייסות הקדומניים האלה היא יכולה להעסיק את ישראל כך שלא תהיה לישראל אופציה צבאית אם תרצה ליטול אותה כדי לפגוע באופן בלתי הפיך במאמצים של אירן לייצור נשק להשמדה המונית. אירן בודקת אותנו, בוחנת אותנו, ועד כה נכשלנו בבחינה. לא הצלחנו עד עכשיו לא למגר את ה"חיזבאללה", לא למנוע את ירי הרקטות, לא לנצח את אירן. המשמעות של הפסקת אש ברגע הזה היא נוראה, המשמעות של הפסקת אש היא כניעה ל"חיזבאללה", היא כניעה לאירן, היא הודאה בכך שאין לנו אופציה צבאית אם אירן בוחרת להכריז עלינו מלחמה. לפני שלושה שבועות אמרו לנו, למגר, לכתוש, להשמיד, והיום - כי נהרגו 60 אזרחים חפים מפשע בלבנון, היום מוכנים להיכנע? כך נקבע גורל מדינה, כניעה לטרור ואיום קיומי על ישראל? רק מי שלא מבין שזאת מלחמה, יכול להסכים להפסקת אש בתנאים הללו. רק מי ששוכח שבמלחמה צה"ל פוגע בשגגה גם בחייליו שלו - אז מה הפלא שנפגעים גם אזרחי אויב? רק מי ששוכח את העובדה שבמלחמה נופלים גם חללים חפים מפשע, יכול בגלל תאונה מבצעית כזאת לקבל הפסקת אש שמשמעותה בתנאים הנוכחיים כניעה לטרור. מישהו העלה בדעתו להפסיק את המלחמה בגרמניה כי נהרגו נשים וילדים גרמנים? וההמצאה הזאת שנולדה ביום-יומיים האחרונים, רצועת ביטחון של 2 ק"מ - מה זה, בדיחה עצובה? אין אזרח במדינת ישראל שלא יודע שאת כל הרקטות שפוגעות בחיפה ובעפולה יורים מצפון לרצועה הזאת. אז מה נשיג ברצועה הזאת, מין תחושה שהממשלה ירתה חץ ואחר כך רצה לסרטט את עיגול המטרה סביבו, כדי שאם בכך תסתיים המלחמה יוכלו לבוא ולומר לנו, נכון, בדיוק לזה התכוונו, זאת היתה מטרת המלחמה. או שמא מטרת המלחמה היתה לסגת מהר-דב, מכתף הר-שיאון, ממה שהערבים קוראים חוות-שבעא? ולמה שלא נאמץ את הכינוי מג'דל לאשקלון, כי גם את זה הם רוצים? בסוף יסתבר שמטרת המלחמה בעצם היתה למצוא איזה תעלול להחזיר ללבנון את חוות-שבעא. מדברים כאן הרבה על אופוזיציה ממלכתית. אופוזיציה ממלכתית תהיה, ותהיה תמיכה בממשלה, כל עוד הממשלה נלחמת ומבינה שזאת מלחמה. אם הממשלה תעצור את המלחמה ותקבל הפסקת אש במצב הנוכחי, לא תהיה תמיכה של האופוזיציה במהלך ממשלתי כזה, כי זאת כניעה, כניעה לטרור, כניעה ל"חמאס", כניעה ל"חיזבאללה", כניעה לנסראללה, כניעה לאירן. אנחנו לא נקבל כניעה כזאת. כל קברניטינו אמרו וחזרו ואמרו, כל תוצאה שתהיה פחות מניצחון היא תבוסה. לכן התביעה הלגיטימית של עם ישראל מהממשלה ומצה"ל: לנצח במלחמה הזאת. אנחנו תובעים ניצחון. ואם לא ננצח, אולמרט ופרץ וחלוץ, אתם תהיו אחראים לכישלון. אתם הגדרתם שכל מה שאיננו ניצחון הוא תבוסה, ולפיכך, אתם תישאו באחריות. אתם תהיו אשמים, מידכם נבקשנה.
יצאנו מלבנון בפעם שעברה ולא קרה כלום.
בפעם הבאה שמישהו ילין - - -
איזו הצלחה? לא שמעתי חדשות בחודש האחרון, הצלחנו?
זה חלק מפק"ל חירום של בתי-החולים, מה הבעיה?
אדוני היושב-ראש, חברי חברי הכנסת, בא שר האוצר אלינו היום לספר לנו כמה הכול בסדר, איך הממשלה נחלצת, עוזרת, מזרימה ועושה. אנחנו יודעים, יודעים יפה את האמת, שבלי מתנדבים, אלפי מתנדבים ועמותות, עמותות חסד, עמותות כמו "לב אחד" ו"אורות חסד" ורבות אחרות, אנשים היו מתים ברעב בעורף במלחמה הזאת ומתים מחוסר תרופות ומהזנחה, והדיבורים היפים של שר האוצר לא היו עוזרים להם כהוא-זה. אומנם, אמר לנו שר האוצר: רק שלושה חודשים אני בתפקיד, אני מצטט מדבריו היום: "אמרו לי שעננים תלויים בשמי המזרח התיכון, ולא ידעתי שהיום הזה יגיע". חברי הכנסת, ב-1943 הגיע פליט לסוכנות היהודית בארץ-ישראל וסיפר על המחנות, תאי הגזים, הרכבות והמשרפות, והם החווירו ומלמלו: לא ידענו, לא ידענו. וזלמן שז"ר דפק על השולחן וצעק: מי הרשה לנו לא לדעת? מי הרשה לממשלה הזאת לא לדעת שתהיה מלחמה? מי הרשה לממשלה הזאת להפקיר בעורף את הכי חלשים, הכי קשישים, הכי סיעודיים, הכי עניים? מי הרשה לממשלה הזאת להתנהג כאילו שום דבר לא נלמד ממלחמות קודמות? לא הפקנו לקחים ממצבי חירום קודמים? למה היה צריך להמציא כל דבר מחדש במקום להפעיל את תורת המלחמה? חברי הכנסת, בתרצ"א חוזר ביאליק מזועזע מהקונגרס הציוני הט"ז, וכותב שיר שמדבר על ממשלת ישראל היום, ונקרא "ראיתיכם שוב בקוצר ידכם". אקרא לכם קטע מהשיר: "ראיתיכם שוב בקוצר ידכם ולבבי סף דמעה./ איכה דלותם פתאום, איכה חדלתם ישע!/ איכה נעזבתם בדד, אובדי עצה ונתיבה,/ ללא מחונן ומשיב נפש וללא מכונן צעד./ - - -  ומה-שפך התמיד מעל כל-במה על קודקודיכם,/ זרמת מלים נבובות, מזרת מוץ ונעורת,/ להפוך יקר הגיגכם לשיקוץ משומם ולתועבה?/ - - - ובתופשם בפיהם את-המרובה ובתובעם אותו מזולתם,/ נפשם תרועה, וידם לשכר, כאילו כבר ביצעוהו;/ - - - ואם אוזלת יד כולכם גם יחד מהושיע לנפשכם,/ האין איש ביהודה, האין אחד בכל-מערכותיכם/ גבר חיל, מושל בעוז, גדל-רוח ונגיד-עם,/ תקיף ובר לבב, שבט ברזל ותבונות כפיים עמו,/ אשר יאחזכם בציצית ראשכם וינערכם בחוזק-יד/ כנער שיכור הלום סבאו ומתבוסס בקיאו,/ למען השב רוחכם וכוחכם אליכם ולמען הקימכם?...// איכה דלותם פתאום, איכה חדלתם ישע!/ איכה נעזבתם בדד, אובדי עצה ונתיבה! –/ ראיתיכם שוב בקוצר ידכם ולבבי סף דמעה".
אני אשמח אם יתקיים דיון במליאה.
שינוי הכיוון. שינוי כיוון בישיבת סיעת האיחוד הלאומי. שינוי כיוון.
מי שהאידיאולוגיה מכבידה עליו אומר לחבריו: בואו נחליף אידיאולוגיה. כשהוא הציג תנאים לכניסה לממשלה, בתקשורת הוא אמר: ועדת חקירה ממלכתית לחקירת מלחמת לבנון.
איך התאדתה הוועדה הזאת? כלום לא נשאר ממנה, ואני ערב לך שבוועדה לביקורת המדינה אתם לא תתמכו בהקמת ועדה כזאת, כי הממשלה מתנגדת לה. אביגדור ליברמן הצהיר שלעולם לא יסכים להורדת יישובים, והוא מצטרף לממשלה שבקווי היסוד שלה כתוב "צמצום שטחי ההתיישבות הישראלית ביהודה ושומרון".
ראש הממשלה חתם על הסכם, שמונח על שולחנך, חברת הכנסת טרטמן, עם חבר הכנסת עמיר פרץ, שר הביטחון, וכתוב בו: הממשלה אינה משנה פסיק מקווי היסוד שלה. לממשלה הזאת אתם מצטרפים, ל"צמצום שטחי ההתיישבות הישראלית ביהודה ושומרון".
ותמורת מה הוא עושה את זה? תמורת תפקיד ריק מתוכן של התמודדות עם האיום האירני. הלוא עמיר פרץ לא ייתן לו לדרוך בצה"ל, אולמרט לא ייתן לו לדרוך במוסד, ציפי לבני לא תוותר בשבילו על חמש דקות זמן איכות עם קונדוליסה רייס. עם מה הוא יכין את ישראל לאיום האירני, עם  לשכת הקשר "נתיב"? פעם אביגדור ליברמן אמר שהוא לא מוכן להיות המסטיק של שרון, אז למה הוא פתאום מוכן להיות הצלוטייפ של אהוד אולמרט? יש כלים, חברי הכנסת, שתקנתם היא בשבירתם. הממשלה הזאת מסוכנת לישראל. היא נכשלה במלחמה הקטנה בלבנון; היא לא מצליחה למנוע את הפיכת רצועת-עזה לדרום-לבנון, ואתם חושבים שהיא תצליח להתמודד עם האיום האירני? יש כלים שתקנתם היא בשבירתם: למען ביטחון ישראל צריך להפיל את הממשלה הזאת, אבל אביגדור ליברמן מאחה בצלוטייפ את השברים, והכלי השבור הזה לא יהיה לכלי מלחמה שלם במלחמה הצפויה לנו עם אירן. אין לנו אמון בממשלה הזאת, גם כאשר אביגדור ליברמן, שהמלה שלו כבר לא מלה, מצטרף אליה. תודה רבה.
אדוני היושב-ראש, אדוני השר, חברי חברי הכנסת, לדבר על התקציב זה לדבר על ים גדול. ים גדול של כסף. כל הנושאים שבעולם, סולם העדיפויות, סדר הקדימות הלאומי. צריך לקחת דגימה, לקחת טיפה כדי לנסות ולדבר על עקרונות ועל כשלים עקרוניים. אני רוצה לדבר על הרבה כסף ועל מעט כסף, הכול יחסית כמובן: אחד - התוספת הגדולה מאוד לתקציב הביטחון, ושניים -  תזוזה של 50 מיליון שקל בתקציב הבריאות, אפילו לא גריעה מתקציב הבריאות, אלא הסטה מסעיף לסעיף. שני הסעיפים האלה הם בסדר, אבל רק כאילו בסדר. לכאורה, מי יכול לדבר היום, אחרי המלחמה האחרונה, נגד העלאת תקציב הביטחון? היתה מלחמה. ירו 100,000 פגזים. חייבים למלא את הימ"חים שהתרוקנו. חייבים לאמן את חיילי המילואים. באמת, קשה להתווכח עם כל הדברים החשובים האלה, אבל למעשה הכסף הגדול, הרב והטוב הזה נשפך היום לארגון שאינו מסוגל לתקן את עצמו. הבעיה היא לא כמה כסף חסר לו, אלא מי מחליט בתוכו לאן הולך הכסף. מי שהחליט לירות 100,000 פגזים כדי להרוג 100 מחבלים, כנראה קיבל החלטות מערכתיות שגויות. זה מה שעשו. 100,000 פגזים נורו כדי להרוג פחות מ-100 מחבלים. השאר נהרגו בקרבות פנים אל פנים בנשק קל. מישהו שפך מאות מיליונים בשיטה הזאת, בהחלטות לא מושכלות, שהן כמובן רק סימפטום לבעיה המערכתית של קבלת ההחלטות במלחמה הזאת. כאשר מחליטים שמי שנכשל בניהול הטקטי של המלחמה הולך עכשיו להיות אחראי לאסטרטגיה, לתכנון האסטרטגי של הצבא, מכאן אנחנו יכולים ללמוד שהארגון הזה, שאנחנו מזרימים לו תוספות של מיליארדים רבים, אינו מסוגל לתקן את עצמו והוא צריך תיקון מערכתי בראש, בראש המערכת, בראשי המערכת, לפני שנוכל לסמוך על כך שהכסף הזה שהמדינה מקצה היום לצרכים חיוניים אכן יוצא למטרות החשובות. ואשר לכסף הקטן, לכאורה – 50 מיליון שקל שהולכים מהתקציב המרכזי של משרד הבריאות לתקציב קופות-החולים. למה נטפלתי לעניין הזה? משום שהכסף הזה בא לממן פגיעה אנושה באחד השירותים שמדינת ישראל צריכה להיות גאה להתפאר בהם. אלה שירותי הרפואה המונעת: שירותי הבריאות לתלמיד, שירותי טיפת-חלב, החיסונים לתינוקות. מדינת ישראל עדיין נמצאת במקום גבוה בעולם באחוזי קבלת חיסונים נגד מחלות מידבקות, שזו ההשקעה המועילה ביותר בכל מערכת בריאות. עכשיו רוצה משרד הבריאות, מנימוקיו שלו, לא להתנגד לכפייה של משרד האוצר להסיט את הכסף לקופות-החולים, לממן פיילוט. אנחנו יודעים שכאשר לוקחים שלושה יישובים ושופכים שם הרבה כסף, הפיילוט יצליח. מכאן ועד למסקנה שאם נעביר את הכסף הגדול של הרפואה המונעת משירותי הרפואה המונעת של משרד הבריאות, שעושים את זה מצוין, ונפריט את זה לקופות- החולים, שם ייבלעו עשרות המיליונים במיליארדים רבים, במצוקה תקציבית אדירה של קופות- החולים, במצבים שבהם הקופות הללו לא מסוגלות לתת למבוטחים גם את מה שמגיע להם על-פי הסל - אז החיסונים האלה לילדים לא יהיו בראש מעייניהם של מי שצריכים היום להשקיע את הכספים האלה בקופות. אף שהם יודעים שרפואה מונעת היא רפואה מצוינת, בסוף, בתחרות בין התרופה לחולי הסרטן והחיסון, תנצח הרפואה לחולי הסרטן, כי שם יש מי שצועק ותובע. הילדים לא דורשים חיסונים. ההחלטה הזאת להפריט את מתן החיסונים לילדים היא החלטה שמעידה על סולם חשיבויות ועל ערכיות פגומה של משרד האוצר, שכופה את מדיניותו על משרד הבריאות. חבל שהמשרד לא עומד בפרץ ולא משמיע את קולו הערכי נגד המדיניות הזאת. תודה רבה.
גברתי היושבת-ראש, רבותי השרים, חברי חברי הכנסת, לפני כשנתיים וחצי נכנסה לנמל אשדוד משאית ועליה מכולה. במכולה הותקנה דופן כפולה, והסתתרו בה שני מחבלים מתאבדים. הפיגוע היה קשה, רבים נהרגו, וכפסע היינו גם מאסון רב-נפגעים שהיה עלול להתחולל אם היה נפגע מתקן תשתית אסטרטגי ובו חומרים מסוכנים. יושב-ראש ועדת החוץ והביטחון דאז, חבר הכנסת יובל שטייניץ, מינה ועדת משנה של ועדת החוץ והביטחון. חברי ועדת המשנה היו חבר הכנסת עמרי שרון, חבר הכנסת אפרים סנה ואנוכי. שלושה חודשים הסתובבנו וסיירנו בכל המתקנים הרגישים של מדינת ישראל, שפזורים בכל רחבי הארץ. היינו במתקנים צבאיים ואזרחיים, מתקנים ביטחוניים ומתקנים תעשייתיים, נמלי ים ואוויר, מרכזי תקשורת, תחבורה, מצבורים של חומרים מסוכנים ודלק וגז. התמונה שהתגלתה לעינינו היתה חמורה ביותר. בקלות מדהימה יכולנו להיכנס גם בלי להציג תעודות של חברי הכנסת למתקנים הרגישים ביותר של מדינת ישראל, או להגיע לטווח פגיעה בהם באין מפריע. רשויות רבות שימשו בערבוביה, ועדיין משמשות, בסוגיית האבטחה. יש מתקנים שהשב"כ מנחה אותם ביחס לאבטחה, ויש מתקנים שהם מונחי משטרת ישראל, ויש מתקנים שהצבא מפרסם את הוראות האבטחה שלהם, ויש מתקנים שהם מונחי אף אחד.
יש היום חוק שדומה יותר לגבינה שוויצרית מאשר למשהו שמאפשר אבטחת המתקנים. כאשר הגענו, למשל, בסיור לנמל חיפה, שהוא מתקן שמונחה על-פי החוק הזה, מסתבר שבנמל חיפה, למשל, יש שלוש רשויות שונות שמפרסמות נוהלי אבטחה שונים, חלקם סותרים, ובסופו של דבר איש אינו אחראי על שום דבר. החוק הקיים היום לאבטחה הוא חוק שהיה אולי טוב לשעתו, אך אינו נותן מענה על צרכיה של מדינת ישראל ועל האיומים כלפינו היום. כל הגופים שהופיע בפני ועדת המשנה שלנו – צבא, משטרה, שב"כ, משרדי ממשלה שונים - כולם אמרו: צריך חוק חדש, צריך בראש ובראשונה גורם אחד במדינת ישראל שיתכלל את כל נושא האבטחה של המתקנים האסטרטגיים, גורם אחד שיקבע מהו מתקן אסטרטגי, היכן צריך להשקיע הרבה באבטחה, מהו מתקן שהוא חשוב אך אינו אסטרטגי. אם נגיד שהכול חשוב, ותשובות כאלו קיבלנו, למשל, מגורמי הצבא - שאלנו, איך מאבטחים את בסיס המודיעין הפלוני ביחס לבסיס מזון, אמרו: הכול חשוב, שומרים על הכול. כששומרים על הכול גם לא שומרים על שום דבר. אם הכול חשוב באותה מידה, ואיש אינו מגדיר מדרג ואמצעים ותקציבים, המצב היה עגום ביותר. הדוח המלא לא יכול היה להיות מונח בפני חברי הכנסת ולא יכול היה להיות מונח לידיעת הציבור. הנחת הדוח הזה היתה הזמנה לביצוע מגה-פיגועים במדינת ישראל. בכל מקום שהגענו אליו וגילינו את הכשלים, אם הנייר הזה היה מתפרסם, היה עלול, חס וחלילה, להתרחש אסון ועוד אסון במקומות רבים. לפיכך הצטמצמנו בכתיבת המלצות עיקריות, ותרגמנו אותן להצעת חוק. כאמור, חברי הכנסת עמרי שרון ואפרים סנה ואנוכי ניסחנו את הצעת החוק הזאת על דעת הגופים שאותם ביקרנו בוועדת המשנה הזאת. הצעת החוק לאבטחת מתקנים אסטרטגיים אומרת בעיקרה, שיהיה גוף אחד שיתכלל ויקבע מהו מתקן אסטרטגי, מהם הדברים הדרושים כדי לאבטח אותו, מה היקף התקציב הדרוש ומה המקורות התקציביים לאבטחה הזאת. סברנו שהמועצה לביטחון לאומי באמצעות המטה ללוחמה בטרור היא הגוף המתאים לכך, אבל מראש נדברנו ואמרנו, שאם הממשלה תמצא לנכון להטיל על גוף אחר את המשימה הזאת, גם זה יהיה טוב בעינינו, והצעת החוק היתה הצעה טרומית כדי לבוא בדברים בהמשך. לצערי, קיבלנו התנגדות של ממשלה בנימוקים שונים, שהמועצה לביטחון לאומי אינו גוף סטטוטורי, ולכן אי-אפשר להטיל עליו משימות שאופיין סטטוטורי, אם כי הממשלה עצמה הטילה על המטה ללוחמה בטרור, שהוא גוף הכפוף למועצה לביטחון לאומי, את עבודת המטה לצורך עבודת החקיקה שהממשלה יוזמת. הממשלה גם אמרה בהתנגדותה להצעה הנוכחית, שלא ניתן להטיל על המועצה לביטחון לאומי סמכויות ביצוע, כי היא גוף חשיבה, גוף מטה. אני מבקש להזכיר לחברי הכנסת ולחברי הממשלה, שממשלת ישראל הטילה על המועצה לביטחון לאומי לתאם בין משרדי הממשלה השונים את כל עבודת הממשלה ערב ההתנתקות. מצאו גוף שיש לו יכולת לרכז, לתכנן, להגדיר משימות, לעקוב אחרי ביצוען. לצערי, הוא גם הצליח במשימתו זו, אבל זהו גוף שיכול לבצע עבודה כזאת, ושוב, איני מנסה לשים את הצעת החוק הזאת במקום החלטת ממשלה, מי הגוף שיבצע. אני מבקש לקצר. קיבלתי את הסכמת השר, כיוון שהנושא עדיין עולה לערעור בפני ועדת השרים, שתשובה והצבעה יינתנו במועד אחר.
אני סבור שהחוק הזה דרוש. אנו נהיה מוכנים להמתין ולא לקדמו עד שהצעת החוק הממשלתית תבשיל, בסדר-גודל של כמה חודשים, אם תהיה הצעה כזאת, ואם לא תהיה הצעת חוק ממשלתית, ויודיעו לנו שהממשלה סבורה שאין צורך בהצעה, נשקול אם לקדמו בכל זאת.
תודה על רשות הדיבור החוזרת בעניין הזה. נכון שיש עבודת מטה, אך הפיגוע באשדוד היה לפני שנתיים וחצי, וגם אז היה ויכוח בין משרדי ממשלה שונים, על מי תוטל האחריות ולמי תהיה הסמכות. יש לפעמים הצעות חוק פרטיות שהתפקיד שלהן הוא לזרז הליכים ממשלתיים, ונדמה לי שזו דוגמה מובהקת לכך, משום שלאחר הפיגוע, שהיה כל כך חמור, לא נסתמו הפרצות במערכת האבטחה החיונית כל כך לישראל, וכיוון שאנו עלולים לעסוק בדיני נפשות, הרבה מאוד נפשות, אני מבקש להמשיך לקדם את ההצעה הזאת על-פי מה שסוכם, ואנסה לקבל הסכמות עד להצבעה. תודה רבה.
אדוני סגן שר הביטחון, לפחות חלק מהמקרים מוכרים לי אישית. אינני יודע עד כמה המלה שלי שווה, אבל אני יודע להבחין בין אנשים מסוכנים לכאלה שאינם מסוכנים. קח את מלת הכבוד שלי, שיש שם אנשים שההיטפלות אליהם לא היתה כי הם היו מסוכנים, אלא כי הם לא הסכימו להיות מודיעין של השב"כ.
אדוני היושב-ראש, רבותי השרים, חברי חברי הכנסת, באמת התכוונתי לעלות ולדבר על פיצול חוק ביטוח בריאות ממלכתי, משום שזה תיקון חשוב, אבל כשאני שומע את ההתנפלות הזאת, את ההאשמה במעשי טבח, את אזכור השמדת יהודי אירופה כמקבילה למה שקורה במלחמה בעזה, באמת חוק ביטוח בריאות ממלכתי, עם כל הכבוד והחשיבות – ואני תומך בפיצול הזה, כי הוא חשוב –  אי-אפשר לעבור לסדר-היום על הדברים. אין לי טענות אל חברי הכנסת הערבים. כשם שאחיהם בעזה מציבים את הילדים במקומות שמהם הטילים נורים, הם כאן נוטלים את חלקם במלחמה הזאת.
הטענות שלי באות להזכיר לחברי הבית הזה את מה שאמרנו ערב ההתנתקות. אמרנו: עזה תיהפך לבסיס טרור ענק, ויירו עלינו, וישגרו טילים עלינו. אמר אז שר הביטחון של ישראל: גם לנו יש תותחים. ואמרנו לו: אבל אתה יודע שאי-אפשר להשתמש בתותחים כאשר הערבים מחביאים את הטילים שלהם בתוך הבתים, בתוך החצרות, בתוך הפרדסים. אמרנו מראש שלא יהיה אפשר לעשות שימוש בכלים האלה, וכמובן לגלגו עלינו, ואמרו שצה"ל ימצא את הדרך, ידו הארוכה של צה"ל תשיג - כל הקלישאות החבוטות האלה. אמרנו שלא יהיה אפשר להתמודד עם הטרור אלא אם כן אנחנו יושבים בשטח, מחזיקים אותו ונלחמים בו באמצעים - - -
אנחנו נחזור לשם. אנחנו נחזור לשם, כי כל אמצעי אחר יגרום לך לטעון שאנחנו טובחים באנשים. איננו רוצים לטבוח.
איננו רוצים להרוג ילדים חפים מפשע. בניגוד לכם, איננו רוצים להרוג ילדים, אבל אנחנו יודעים שבמערכת היחסים בין היהודים והערבים בארץ-ישראל קיומה של ישות פלסטינית עצמאית יגרור טבח, יגרור שפך דמים בלתי מסתיים לעולם. רק שלטון של מדינת ישראל מהירדן לים, ואי-הקמת מדינה פלסטינית בתחומים האלה, יוכלו למנוע שפך דם.
גברתי היושבת-ראש, חברי חברי הכנסת, ההצעות עצמן ראויות לפחות להמשך עבודה בוועדות המתאימות, להמשך עבודה על התיקונים הנחוצים בהן, ולכן לעת הצבעה לא נתנגד להחיל עליהן דין רציפות. אך אני מבקש לנצל את דיון הפגרה המיוחד הזה - - -
אין פגרה? אז איך זה שחצי ממשלה לא בארץ? זה לא פגרה?
כי עשיתי חשבון שראש הממשלה והמשנה והסגן - - -
ליום – אחר כך מישהו אחר יחליף אותו, ושר התיירות ושר האוצר ושרת החינוך, כולם באמריקה.
הם חסרים לי לא מאוד, כי יש יתרון, כשהם לא פה הם גורמים פחות נזק, אך יש משהו מביש מאוד בקבוצה המאורגנת הזאת, שנוסעת להסתופף אצל שולחנם של יהודי אמריקה. אני מאוד מעריך את חשיבותו של הקיבוץ היהודי באמריקה ואת ההתכנסות השנתית של כל המנהיגים היהודים השנה בלוס-אנג'לס, וודאי ראוי שאם ראש הממשלה ממילא נפגש עם נשיא ארצות-הברית, שזאת תמיד פגישה חשובה, הוא גם ייסע וידבר אתם. אבל כולם? מה זה, חוץ מאשר איזה מסע "שנור", קיבוץ נדבות, איש-איש לעניינים החשובים שלו? כל אחד מהדברים ודאי ראוי - - -
זה סוג של מצעד חוסר-גאווה, כי יש משהו במשקל המצטבר של שליש משרי הממשלה שנעדרים מהארץ כדי להיפגש שם, בכנס יהודי ארצות-הברית, שמעיד על כך שמשהו בסיסי מאוד לקוי ביכולת הממשלה הזאת להסתכל במראה - לא רק שהיא לא מצליחה לתפקד בארץ, כלפי פנים, אלא גם כשהיא אורזת את המזוודות, שלא מגיעות בזמן, כמובן, ללוס-אנג'לס, והחברים נשארים בלי חליפות הייצוג, אף שהם צריכים להופיע בכנס החשוב הזה. אני בטוח שהבעיה הזאת תיפתר. נדמה שלי שבפעם הבאה צריך להיות איזה יושב-ראש הממשלה, שיעשה סידור עבודה ויקבע שלא נוסעים כולם בבת אחת. תודה רבה.
אדוני סגן השר, תודה על התשובה המפורטת, אבל ודאי תסכים אתי שהמערכת תמוהה מאוד. אני לא יודע אם יש הרבה מדינות בעולם שמפעילות אותה מערכת בעצם, שמספקת מודיעין וגם כוח אש, בידי צבא – שזה נשמע הגיוני לגמרי – ובידי מערכת תעשייתית אזרחית כלכלית. בעצם אנחנו מפקידים בידי תעשייה חלק מהלחימה; מפריטים את הלחימה. זה נראה לך הגיוני?
גברתי היושבת-ראש, חברי חברי הכנסת, שישה משרי הממשלה, לרבות ראש הממשלה, אם אינני טועה, נמצאים בעת הזאת בארצות-הברית. יש משהו מביש בנסיעה הקבוצתית הזאת. אני בטוח שלכל אחד מהם יש עניין חשוב ומכובד, אבל גם המאסה עושה את שלה. זה גם פוגע בעבודת הבית. משום כבודם ומשום חוסר היכולת להמשיך בעבודה סדירה בהיעדרם, איננו יכולים להתקדם בעבודה הרגילה. אני מקווה שלפחות בדבר אחד הם מכפרים על הנסיעה הקבוצתית הזאת, אם כל אחד ואחד מהם יעלה בפגישותיו שם את עניין יונתן פולארד – 20 שנה בכלא. למה מדינת ישראל מחכה באמת, שהוא ימות, בגילו?
גברתי היושבת-ראש, אדוני השר, חברי חברי הכנסת, ההצעה הזאת לסדר-היום נולדה בעצם ימי המלחמה, ולכן הניסוח שלה.
לצערי כן, גברתי. אם המלחמה היתה מסתיימת אחרת והמסקנות שמדינת ישראל וצבא ישראל היו מפיקים מהמלחמה הזאת היו אחרות, הנושא היה מתייתר. אני מניח שהיינו שמחים לוותר על הדיון בו. אבל המלחמה שיצאנו אליה באמת בכפייה, לא בחרנו בה – אולי מתוך ראייה אסטרטגית היה ראוי שנבחר בה ונקבע את המועד והשעה לפתוח בה, כאשר מדינת ישראל מוכנה, מבינה את גודל האיום האירני המופעל בידי ה"חיזבאללה" מצפון, אבל לא מניחה להם לקבוע את מיתאר הפתיחה של המלחמה אלא בוחרת את המקום והשעה והדרך להסיר את האיום. אולי נכון היה שיהיה כך, אבל זה לא קרה. זה לא קרה, ונסראללה בחר, בשליחות אירן, איך לפתוח במלחמה. יכול להיות שהוא לא העריך את עוצמת התגובה הישראלית. יכול להיות שהוא ידע מה שרמטכ"ל צבא ישראל וראש ממשלת ישראל לא ידעו ביום המלחמה, שוודאי לא יוכלו בעזרת חיל אוויר בלבד, בפעולות מרוחקות, בפעולות של אש מנגד, לעקור את בסיסי ה"חיזבאללה" מדרום-לבנון. הם לא ידעו ושר הביטחון לא ידע ואלוף פיקוד הצפון לא ידע ומפקד האוגדה לא ידע. כל אחד מהם לא ידע, ואיש מהם גם היום לא אחראי לכלום, משום שגם מתוך טעמים אמיתיים וגם מתוך טעמים אישיים של הגנה של אדם על שמו הטוב ועל מעמדו ועל תפקידו, הם טוענים שבכלל ניצחנו. ואם ניצחנו, אז מה רע? ואם לא רע, אז למה להחליף אדם, או למה להחליף שיטה, או להחליף מנגנון? למה לקבל החלטות בדרך אחרת אם הכול טוב? נשאלתי לפני כמה ימים אם צריך לתקן את הצבא בדרך של מהפכה או בדרך של שינוי הדרגתי. יש שיטות שונות לתקן מנגנונים שנמצאו לקויים, והצבא נמצא לקוי מאוד במלחמה האחרונה. לו היתה לישראל מערכת צבאית חלופית, נאמר צה"ל הוא מעין ספינת מלחמה, ויש לעם ישראל עוד כמוה בים, בוודאי נכון היה להעלות את צה"ל על מבדוק, לפרק אותו למרכיביו, להחליף את ההנהגה שלו, ובזמן שמפרקים את כל חלקי המתכת והאלקטרוניקה ומרכיבים אותם לאחר שזרקו את השבורים, גם יוצרים פיקוד חדש לאונייה הזאת. ודאי שאילו זה היה נכון, כך היה צריך לעשות. אבל הלוא אנחנו יודעים שאין לנו צבא אחר, אין לנו צבא רזרבי, ואי-אפשר לעשות דבר כזה. אינני אומר את הדברים אלא כדי להמחיש עד כמה חמור מצבו של הצבא בעיני, שזה לא עניין של החלפת מפקד פלוני או תרגול או עוד שלושה ימי אימונים ליחידה מסוימת, או, כפי שהציע חבר הכנסת בשארה, שינוי פצצות המצרר האמריקניות, שהן באיכות ירודה, לפצצות מצרר ישראליות משובחות. לא זו הבעיה של הצבא. בוודאי ראוי היה לפרק אותו ולהרכיב אותו מחדש, אלא שזה בלתי אפשרי. אנחנו צריכים לעשות את השינוי שהצבא מתחייב אליו, מחויב אליו, שמדינת ישראל מחויבת אליו, אם היא רוצה לנצח במלחמה הבאה, והיא קרובה. אנחנו זקוקים גם להחלפת צמרת הצבא וגם לתיקון הצבא בעת ובעונה אחת. כפי שאנחנו רואים בחודשים שחלפו מאז המלחמה, הצמרת הנוכחית של צה"ל איננה מסוגלת לתקן את הצבא. אותו מפקד אוגדה, שהרמטכ"ל עצמו רצה להדיח בתוך המלחמה – כאשר האלוף אלמוג קובע שיש להדיחו, הרמטכ"ל מפציר בו להישאר, כי הרמטכ"ל מבין שיש שרשרת שהחוליות בה תלויות זו בזו, שרשרת של אחריות, שרשרת שחייבת בעצמה לתקן את המערכת הצבאית, אבל אם ראשיה לא מכירים בכישלון, אין שום סיכוי שיתקנו, ולכן הרמטכ"ל היה שמח מאוד לו מפקד האוגדה היה נשאר על מכונו, או לפחות מוחלף לעסוק באסטרטגיה הכללית של מדינת ישראל, אם בטקטיקה לא הצליח לעסוק. אז צריך להחליף רמטכ"ל. ואנחנו מסתכלים על אותו הליך נפשי מדהים שעובר על מפקד אוגדה, שכל המתבונן מן הצד ידע מראש כבר בתחילת הסרט שהוא לא יוכל להישאר בצבא, רק הוא לא ידע את זה וחיכה עד לבוקרו של יום פרסום הדוח עליו ורק אז התפטר, ואנחנו מתבוננים ברמטכ"ל וכולנו יודעים שהוא יצטרך ללכת, רק הוא לא יודע. וכאילו אדם אינו מבין שלטובת הצבא, לטובת שמו הטוב שלו, לטובת מעמדו, עדיף לו לקום ולהתפטר היום ולא לחכות שידיחו אותו או יבעטו בו או ירמזו מאמריקה שלא נותנים לו גיבוי.
תודה לך. אני בטוח שהם ישמחו לדון אתנו בדרכים לתיקונו ולשיפורו של צבא-הגנה לישראל.
אנחנו מתבוננים במתחולל בצמרת צה"ל. כמתבוננים מן הצד אנחנו יודעים את סוף התהליך. הרמטכ"ל לא יוכל להישאר על מכונו בסוף הליך הסקת המסקנות, אבל כשם שאין חבוש מתיר עצמו מבית- האסורים, כאילו אדם צריך איזו נקודת משען מחוץ לכדור הארץ כדי להניף את כדור הארץ, הוא את המהלך הזה לא מסוגל לעשות. אז צה"ל צריך לעבור שינוי מורכב, שינוי של החלפת פיקוד ושינוי של רפורמה אמיתית, שינוי טקטי ושינוי אסטרטגי ושינוי בתפיסת הביטחון ושינוי בציוד ושינוי באימונים של יחידות המילואים ושינוי בהתייחסות לצבא האימונים. השאלה הגדולה היא אם יש בכוחו של צה"ל, כפי שהוא בנוי היום, לחולל את השינוי הזה. האם המנהיגים שלו, היושבים היום בצמרת צה"ל, אינם שבויים בקונספציות הישנות שנכשלו, שהתרסקו, שאנחנו התרסקנו אתן במלחמה האחרונה. אז צריך יהיה להחליף את ההנהגה כדי לתקן, אבל אולי צריך לתקן כדי לחייב את ההנהגה להתחלף, כי היא מרצונה לא רוצה לעשות זאת. ועדת חקירה ממלכתית, שנאבקנו להקמתה, היא כלי חצי חיצוני, אובייקטיבי, שמתבונן מהצד, שיכול היה לחולל את ההנעה של התהליכים האלה, של החלפת ההנהגה – גם האזרחית, גם הצבאית – של החלפת הקונספציה, של הארת הכשלים. אבל הקמתה היתה תלויה ברצונם של המבוקרים, של אלה שכשלו. יש עדיין מנגנון אחד שיכול להקים ועדת חקירה ממלכתית. מבקר המדינה יכול להוציא דוח, והוועדה לביקורת המדינה יכולה לקבל החלטה. זה מסביר אולי את פשר ההתגייסות ההמונית מהאקדמיה, מהפוליטיקה, מהתקשורת, חלקה לפחות, כדי לדחוק את רגליו של מבקר המדינה, כדי לפטר אותו, כדי להצר את צעדיו, רק כדי שלא יוכל להקים את הכלי שיוכל להחליף את ההנהגה, להחליף את צמרת הצבא ולהצעיד את ישראל למקום טוב יותר. תודה רבה.
עד להתנתקות, בהתנתקות נשבר העיקרון הזה.
גם במלחמה אמרנו את אותם דברים.
נכון, בזמן המלחמה לא קראנו לראש הממשלה להתפטר.
אדוני השר, אני מבקש לחזור לנושא האנטיביוטיקה הבלתי-מתאימה. ידוע שאחת הסיבות העיקריות לכך שרופאים רושמים אנטיביוטיקה שאינה מתאימה לחיידק שממנו סובל החולה, היא הזמינות הנמוכה של שירותי מעבדה. אם כל רופא בקופת-חולים ידע שיש לו מעבדה לשירותו שבעה ימים בשבוע, הוא ייקח תרבית, ורק לאחר שיגיעו תוצאותיה יוכל להתחיל טיפול אנטיביוטי. אם ביום חמישי אני יודע שממילא לא אקבל תשובה בזמן אמיתי, בינתיים החולה שלי עלול להיות חולה מאוד, אני רושם אנטיביוטיקה, סתם. אם תגבירו את זמינות שירותי המעבדה בקופות-החולים, בשירותי בריאות הציבור,  הנגע הזה של רישום אנטיביוטיקה סתם יפחת במידה משמעותית.
לא, יש מצבים ברפואה שבהם החיידק השכיח ביותר הוא מסוג מסוים ו-90% מהזיהומים מגיבים לאנטיביוטיקה מסוימת ובהם מקובל לקחת תרבית ולהתחיל מייד אנטיביוטיקה. אבל יש  מקרים שבאמת איננו יודעים ואנחנו נותנים אנטיביוטיקה באופן עיוור למדי. אם זמינות שירותי המעבדה היתה טובה יותר, האנטיביוטיקה היתה מכוונת יותר, ובוודאי אפשר היה לתקן את הטיפול לאחר יומיים, עם הגעת התוצאות.
אדוני סגן השר, אני מבקש להתייחס לאותו ביקור שערכנו אתמול. עטפו את בניין הקבר בחומות בטון של שמונה מטרים. הציור ההיסטורי של קבר רחל, שאתה זוכר מהבולים של ממשלת המנדט, עם הציורים - איננו. מחקו אותו מהנוף. נגיד אם זה היה עוזר. אבל כשעמדנו שם אתמול אמרו לנו שאנחנו מוכרחים להסתלק, כי יש התרעה, שמא יזרקו מטעני חבלה מעל לקיר הזה. אז אם חומות בטון של שמונה מטרים לא מספקות ביטחון, למה אנחנו הורסים את ארץ-ישראל?
מילא אם זה היה עוזר. אבל זה לא עוזר.
אין בעיה. אדוני היושב-ראש, אדוני השר, אני מצטרף בהצעת החוק שלי לניסיון לתקן את העוול ההיסטורי הזה, ואני מבקש לנצל את הדקה של הנמקה מהמקום כדי שהכנסת תעסוק היום – ביום הקשה הזה בשדרות – בכך שסוף כל טיל שבא להרוג יהודים, חלקם של הטילים הללו לפחות משיג את מטרתו. מי שהיה סבור שירי סטטיסטי יעמוד ויוכל להציל אותנו לאורך זמן, רואה היום שכאשר מנסים שוב ושוב לפגוע בנו, לאסוננו מצליחים לבסוף, והיום נהרגה אשה בשדרות. מדינת ישראל חייבת להיכנס לתהליך של חשיבה מחודשת על תפיסת הביטחון שלה. לוחמי המחתרות – שהחוק שאנחנו מביאים היום בא לתקן עוול היסטורי שנעשה להם – באו להקים את המדינה ולבצר את קיומה. אנחנו, במעשינו יום-יום, חייבים להם לא רק טיפול בענייניהם האישיים אלא גם טיפול במורשת ההיסטורית שהם הנחילו לנו. תודה רבה.
גברתי היושבת-ראש, רק הערה קצרה לחבר הכנסת זכור: שיעור תמותת התינוקות הערבים הנוצרים בארץ נמוך יותר משיעור תמותת התינוקות היהודים. שיעור תמותת התינוקות המוסלמים גבוה באמת פי-2.5, בגלל נישואי קרובים. הדברים ידועים, מפורסמים, מחלות תורשתיות וכו', אבל לא על זה רציתי לדבר. מדינת ישראל – בקשר, אולי, למה שאמר חבר הכנסת בן-ששון - החליטה שארכיאולוגיה זה דבר ישים גם בימינו וחידשה עונש ארכיאולוגי: הגלות. 20 תושבי ישראל יהודים שמתגוררים ביהודה ובשומרון קיבלו צווי הרחקה מבתיהם, גורשו והוגלו מביתם, ממקום מגוריהם, עבודתם, לימודיהם. איש אינו דואג וחושב מה הם יעשו במשך שנה. היה רמז שזה קשור למסיק הזיתים ביהודה ובשומרון ולהפחתת הפגיעה בפלסטינים. אז המסיק נגמר, אפשר להחזיר אותם הביתה.
אדוני היושב-ראש, רבותי השרים, חברי חברי הכנסת, זה שונה בגלל ערעור כלשהו. ההשקעה בחיסונים במערכת הבריאות היא ההשקעה המועילה ביותר במערכת הזאת.
במדינת ישראל היום יש אלפי ילדים שלא מקבלים חיסונים, כי להורים שלהם אין כסף לשלם את האגרה. הדבר מטיל הוצאות של עשרות מיליונים ואולי מאות מיליונים רבים כדי לטפל בחולים לאחר שחלו כיוון שלא חוסנו. ועדת השרים לענייני חקיקה תמכה בהצעת החוק. הנהלת הקואליציה תמכה בחוק. להבנתי, היה ערעור של האוצר, אבל הוא הוגש לפני כשעה או משהו כזה - - -
אומר שוב את עיקרי הדברים: ההשקעה בחיסונים במערכת הבריאות היא ההשקעה המועילה ביותר. על כל שקל שמשקיעה המדינה בחיסונים היא חוסכת מאה שקלים בטיפול. אנחנו מציעים לפטור מאגרת חיסונים, מאגרת טיפת-חלב, את המשפחות שיש להן ילדים עד גיל שנה וחצי, שזה בעיקר הגיל שבו ילדים מקבלים חיסונים נגד המחלות המידבקות הקשות ביותר. אנחנו מציעים לפטור מתשלומי אגרה של 350 שקל לשנה. אנחנו משוכנעים שהפטור הזה יאפשר לאלפי משפחות שהיום לא באות לחסן את הילדים, לחסן אותם. זה טוב לילדים, זה טוב למשפחות של השכבות החלשות ביותר בחברה וזה טוב למערכת הבריאות. תודה רבה.
אדוני היושב-ראש, רבותי השרים, חברי חברי הכנסת, החוק ראוי ואתמוך בו, אבל אי-אפשר היום הזה לעלות לדוכן בלי להתייחס למאורעות שמתרחשים אתמול והיום בארץ. לנגד עינינו מתגשם חלום עתיק. החלום של האלכימאים, שבעזרת אבן החכמים אפשר יהיה להפוך עופרת לזהב, מתכת נחותה למתכת אצילה; החלום שבעזרת שינוי הקשור בחוכמה אפשר יהיה לשנות את המהות של דברים כנראה מתרחש בפנינו, אבל לצערנו בהיפוך גמור. כלומר, את אבן החכמים לא מצאו, מצאו אבן טיפשים, ומוכיחים שכל דבר טוב וראוי ואמיתי אפשר להפוך לזבל ולקלקול, וזה מודגם לנגד עינינו כאן ועכשיו. חברי הכנסת, מסתבר שאפשר לשנות את מהותם של הדברים. גם אם השינוי שהצליחו לחולל הוא הפוך ממה שהאדם הטבעי מבקש, שיהיה יותר טוב - אבל אם אפשר לקלקל, כנראה אפשר גם לתקן. חברי הכנסת, כל דבר שהממשלה הזאת נוגעת בו מתקלקל. הפכו את הביטחון לחוסר ביטחון. את צבא-הגנה לישראל הפכו לצבא הגירוש של בני ישראל. את המונח הפסקת אש הפכו למטווח "קסאמים". את מדינת ישראל רוצים להפוך למדינת ישמעאל. את הציונות - לחזון המדינה הפלסטינית. את אבן החכמים הם לא מצאו, אבל גם אבן טיפשים זה משהו - אפשר לזרוק אותה זה בראשו של זה כשרבים למי יש זכות יוצרים ומי המציא את הפטנט הזה שנקרא הפסקת אש. כל כולה של הפסקת האש הזאת היא כניעה לחוטפי חיילים מפגיזי שדרות, הסכמה להניח ל"חמאס" להתחמש, להתבצר, להתאמן ולפגוע בנו שוב כשיהיו מוכנים. חברי הכנסת, פושט רגל שנכשל במלחמה בצפון ובדרום, שנכשל בניהול ממשלתו, שנכשל בכל מה שהוא נוגע בו, בא היום לקבר דוד בן-גוריון כדי להישבע אמונים למדינה הפלסטינית. אני קורא לערבים תושבי הארץ הזאת, לטובתכם, אל תקנו ממנו כלום. כל דבר שהוא נוגע בו הופך לזבל. אפילו מדינה אל תקנו ממנו, אין לו כלום, הוא מתעתע.
וליהודים תושבי הארץ הזאת אומר, צריך להאמין שאם אפשר לקלקל, אפשר גם לתקן. תודה רבה.
גברתי היושבת-ראש, חברי חברי הכנסת, כל יום אנחנו לומדים משהו. מהמשוררת רחל למדנו שיש חצי פגישה - פגישה, חצי פגישה. הגינקולוגיה המודרנית כבר יודעת ללמד אותנו שיש חצי היריון. היום למדנו שיש גם משהו שנקרא חצי התייעצות. בא הרמטכ"ל לוועדת החוץ והביטחון, לפחות לפי מה שנמסר בתקשורת, מספר לנו שהתייעצו אתו באופן חלקי לגבי הפסקת האש. זה הרבה יותר טוב, אגב. זה שיפור אין-סופי מבחינת המתמטיקה לעומת הרמטכ"ל הקודם, שידע להגיד שבכלל לא התייעצו אתו לגבי ההתנתקות; או לגבי ראש המועצה לביטחון לאומי הקודם, שאמר שלא התייעצו אתו לגבי ההתנתקות. אני מטיל ספק, אגב, אם את ראש המועצה לביטחון לאומי הנוכחי מישהו יידע בכלל לגבי הפסקת האש, כי זו בסך הכול מועצה לביטחון לאומי. אינני מבין מדוע ממשלה לא יודעת אפילו לקיים נוהל מסודר של התייעצות עם הגורמים המקצועיים שאמורים להמליץ. לא מוכרחים לקבל את המלצותיהם, אבל שיתייעצו אתם.
אדוני היושב-ראש, אדוני השר, חברי חברי הכנסת, בא ראש הממשלה לשדה-בוקר, לקבר דוד בן-גוריון, להצהיר על התוכנית המדינית החדשה שלו. והעולם מוחא כפיים. יש אנשים שמתוך קוצר ראייתם, מתוך אפסות חזונם, מתוך אוזלת ידם או חולשתם הגדולה, צריכים להישען על משהו גדול מהם, גדול מדעתם, להיתלות באילנות גבוהים. לו היתה בשורת חיים ותקווה אמיתית בפיו של ראש הממשלה, אולי ראוי היה שיאמר את דבריו בפתיחת מחלקת יולדות, בחנוכת מתקן התפלת מים או בטקס קבלת החיילים החטופים ששוחררו בפעולה נועזת של צה"ל. אבל כיוון שהתוכנית המדינית של אולמרט היא התוכנית לקבורת המפעל הציוני בארץ-ישראל, אולי טוב עשה שהלך לדבר מול מצבות מתים. הוא קיווה שמקצת גדולתו של המת ידבק גם בו, אבל אנחנו יודעים שהמכנה המשותף היחיד לדוד בן-גוריון ולאהוד אולמרט איננו הגדולה, אלא חוסר יכולתם להשפיע על העתיד.
הוא כבר לא יכול לשנות את העתיד. מה שהוא עשה – עשה, אבל על העתיד הוא לא משפיע. תמיד קינאתי באלה שעורם עבה, ששום דבר לא עושה עליהם רושם, שבלוטות הבושה שלהם התנוונו לחלוטין, שאין דבר בעולם שיגרום להם להסמיק או לאפם להתארך גם כשהם פולטים את השקרים הנחותים ביותר. בלי ספק תכונות פיזיולוגיות מעוררות קנאה. רק לפני שבועות מספר הצהיר אולמרט שאין לו צורך באג'נדה. ופתאום, כמו קוסם, שלף אחת. הוא אפילו לא מוצא צורך להתנצל, לא על ההצהרה האווילית הקודמת ולא על עליבותה של האג'נדה החדשה. רק לפני חודשים מספר הסביר ושב והסביר, ונופף בידיו ליתר תוקף, מדוע מוכרחים התכנסות חד-צדדית, כי אין עם מי לדבר. איך זה שאין לו שום בעיה לבוא ולהציג נסיגה מתואמת כאילו יש לו פתאום עם מי לדבר. אין בושה? אין חרטה? אין הודאה בטעות הנוראה של ההתנתקות החד-צדדית? פשוט מעורר קנאה. יש כמה תכונות שקדימה ויתרה עליהם. השר שטרית, שרק בשבוע שעבר חטף את הסכין בגב שלו מנביא השלום משדה-בוקר, התגאה בכך שקדימה מורכבת מאלו שהתפרקו מ"הקיטבגים האידיאולוגיים" שלהם – בלי ז'בוטינסקי, בלי בן-גוריון, בלי א.ד. גורדון, בלי אורי צבי גרינברג. הריקנות המוחלטת כמעלה. והנה אנו עדים לכך שיש עוד דבר שוויתרו עליו בשמחה – היכולת להתבייש. הצורך לומר: סליחה, טעיתי. הם משוחררים מהמגבלה הזאת. לבנון התפוצצה לנו בפנים, עזה התפוצצה לנו בפנים, ואולמרט יוצא בתוכנית מדינית חדשה: הבה נאפשר גם ליהודה ושומרון להתפוצץ לנו בפנים, שתהיה לנו דרום-לבנון גם בעזה, גם בטול-כרם וגם בקלקיליה, שיהיו לנו הסכין. ואם צריך לגרש מאות אלפי יהודים  מבתיהם – נגרש. ואם צריך לוותר על ארץ-ישראל בשביל הערבים – נוותר. רק שאולמרט יהיה ראש ממשלה עוד שלושה חודשים. למה לא? מה קרה? קרה. קרה שלעם ישראל נמאס מהחלקלקות הכושלת הזאת. לנו הוא אף פעם לא האמין. למי שאמר שאסור לעקור את גוש-קטיף ולהקים שם בסיס טרור, הוא לא האמין. אבל אולי יאמין ל-70% מהציבור הישראלי שרואה בו ראש ממשלה כושל? ל-78% מהציבור שרואה בעמיר פרץ שר ביטחון כושל? לרוב הציבור הישראלי שקובע שהרמטכ"ל צריך ללכת? אולי להם הוא יאמין. הפסקת אש הוא מוכר לנו, ולערבים הוא מוכר שחרור מחבלים רוצחים, הבלגה, הקמת מדינה פלסטינית בלב הארץ. אני מייעץ לערבים, בארץ ומחוצה לה: אל תקנו ממנו כלום. עם ישראל כבר יודע שאין לו מה למכור. ואם הוא דופק בדלת ומנסה למכור לנו ש"לעולם לא ניכנע לארגוני הטרור ולא ניכנע לסחטנות ולא ננהל משא-ומתן עם ארגוני הטרור" - תגידו לו: תודה, אנחנו כבר מכירים אותך. תרמנו במשרד. ראש ממשלה שמצהיר כך, וציטטתי מדבריו, ומתכוון לשחרר 1,000 או 1,400 רוצחים, וביניהם ברגותי - אחרי שהצהיר שלא ינהל משא-ומתן עם ארגון טרור ולא ייכנע לסחטנות - הוא לא מי שכדאי לקנות ממנו אפילו מדינה פלסטינית משומשת. פשוט לא כדאי לעשות אתו עסקים. הוא פושט רגל.
פשיטת הרגל המוסרית, המדינית, הצבאית והביטחונית שמאפיינת את הממשלה הזאת היא טוטלית. ממשלה שבשביל דחליל האג'נדה של אולמרט נותנת פקודה לחיילים לא לירות בחוליות יורות "קסאם", היא ממשלה פושטת רגל. אם ה"קסאם" הזה ייפול בגן-ילדים ולא בשדה פתוח - מי יהיה אשם במות הילדים, האג'נדה של אולמרט או אולמרט האיש, שמפקיר בפקודה צינית חיי ילדים ונשים וזקנים, ואולי אפילו חלילה ממתין ש"קסאם" אחד יהרוג מישהו כדי שהעולם יבין למה אנחנו מגיבים? בעולם כולו אין ממשלה כושלת שנותנת פקודה לחייליה לא למנוע הרג אזרחים. ממשלת ישראל עושה כזאת היום. באיזה תוקף מוסרי טענה הממשלה שמותר לה לחסל פצצה מתקתקת אם היא נותנת היום פקודה לחיילים לא לירות בחוליות שמתכוננות לשיגור "קסאם"? מה יותר מתקתק מזה? פושטי רגל, לא מוסריים, מופקרים, מפקירים, מועלים באחריותם, מוסרים את ארץ-ישראל לערבים כדי שיבנו בה מדינה פלסטינית, מפקירים את חיי כולנו בידי 1,400 מחבלים רוצחים שהם מתכוונים לשחרר, ואת חיי תושבי שדרות מדי רגע בפקודות בלתי חוקיות בעליל שהם מוציאים לחיילים להימנע מלפגוע במי שמכוון ויורה אליהם. התוכנית המדינית החדשה של אולמרט, אדוני היושב-ראש, אינה תוכנית; היא אוסף של ססמאות נבובות. היא איננה מדיניות אלא צרור של ספינים פוליטיים ותקשורתיים, ובוודאי ובוודאי שאיננה חדשה – אפילו גוון עתיק שהיה משווה לה הדרת כבוד כלשהי אין לה. רק לפני שלושה חודשים השליכו את התוכנית הזאת לפח האשפה. לשם צלל עכשיו אולמרט, דלה אותה כמו שהיא, מדיפה ריח רע, סמרטוטית, והוא מנפנף בה בהתלהבות לעיני העולם. והעולם אכן מוחא כפיים. העולם מתפעל. יהודים שמוכנים לפתור בעצמם, בדרך של התאבדות לאומית, את בעיית ישראל במזרח התיכון, כמעט תמיד יעוררו מחיאות כפיים בעולם. אין לנו אמון בראש הממשלה הזה, אדוני היושב-ראש, ולכן אין לנו גם אמון בממשלתו כולה, חברי חברי הכנסת. אנו מציעים להצביע אי-אמון בממשלה. תודה רבה.
אנחנו יודעים שזאת לא תוכנית חדשה.
אבל לתת פקודה לחיילים לא לירות כשיש חוליית "קסאם" שיורה עליהם?
בשביל זה משחררים לו 1,000.
יש חוליות "קסאם" שיורות - - -
יש כבר תאריך לסגירת המדינה לשיטתך?
שבאותה מידה יגנו את העובדה שב-27 ביוני הגשתי שאילתא ועונים לי היום.
אפשר לשמור, לא צריך לפנות.
אדוני סגן השר, מתשובתך היה אפשר ללמוד שמדובר באירוע חד-פעמי, שהם הגיעו לישון שם ובאו לפנות אותם. הם נמצאים שם מפעם לפעם; זה לא היה אירוע חד-פעמי של שבת, אבל הפינוי נעשה בערב שבת, אף שאחרי פינוי חוות-גלעד היתה התחייבות מפורשת של מערכת הביטחון שלא ייעשו פינויים כאלה בשבת. באמת היה אפשר להציב שמירה ולפנות אותם במוצאי שבת. אבל, אני מבקש לשאול לגבי דוח מבקר המדינה שהונח היום על שולחן הכנסת ומדבר על הכפפת כוחות מג"ב – שפעלו באותו אירוע, ואגב, גם בחברון – לצה"ל. והוא אומר: הכפפת כוחות מג"ב לצה"ל עד היום, אין לה בסיס חוקי. מתי יתחיל צה"ל לשמור את החוק?
לא באיו"ש אלא בתחומי מדינת ישראל. אין שום בסיס חוקי להכפפת מג"ב לצה"ל, אבל זה קורה - - -
אדוני היושב-ראש, אדוני סגן השר, אני מתקשה להשתכנע שלא מדובר באיפה ואיפה או בהכוונה פוליטית של מתי הורסים מה. מדי יום אני נוסע בכביש ירושלים–יריחו, אתה בוודאי מכיר את הכביש. צומחת שם עיירה בדואית. עיירה. בונים מבנים, צריפים, במרחק של 10 מטרים מהכביש. כל יום נוסף שם צריף. יש צווי הריסה, אבל איש אינו אוכף אותם. אבל מטעמים ברורים באו להרוס בתים בעמונה ובאו עם תוכניות להרוס בנייה בלתי חוקית במאחזים. לפי מה מחליטים להרוס בתים של יהודים ולא לטפל בבנייה הבלתי-חוקית הערבית לאורך כביש ירושלים–יריחו?
בצפון השומרון נהרסו. אני מזמין אותך לנסוע בכביש ולהסתכל מה קורה שם, ואז תבין שאנחנו מאבדים שליטה על ציר תנועה ראשי, על ציר תנועה מרכזי במדינת ישראל.
תודה, אדוני סגן השר. אני מניח שהייעוץ המשפטי של המשרד היה שותף בכתיבת התשובה, אבל כאשר מוציאים צו הגבלה כזה לאזרח ישראלי, הצו איננו עונש. הצו בא למנוע סכנה, שעל-פי החומר המודיעיני הוא יבצע פעילות, שאם חלילה יבצע אותה - ודאי היה נתפס, נענש ומועמד לדין. אבל עצם הצו הוא ענישה, וענישה קשה מאוד. בלי קשר למעמד המשפטי של העניין, כאשר מרחיקים אדם מביתו, ואין לו בית, למה שמערכת הביטחון לא תדאג לו למגורים? הוא צריך לישון ברחוב לפי השיטה הזאת? אם הוא עובד באריאל, ועכשיו אסור לו להיות ביהודה ושומרון והתקפחה פרנסתו, ועשיתם את זה כצעד מניעה, לא מן היושר, לא מן הצדק ולא מן המוסר שמישהו ידאג לפרנס את ילדיו? אי-אפשר גם לומר שלא מדובר בענישה, אבל גם לדעת במפורש שמדובר בעונש.
גברתי היושבת-ראש, חברי חברי הכנסת, פתחתי הבוקר עיתון והופתעתי לראות, ששרת החינוך החליטה להחזיר את "הקו הירוק" לספרי הלימוד. מעבר לעניין העקרוני, שלא ייתכן שכל שר חינוך יכפה את דעתו הפוליטית על תכנים של מערכת החינוך, ומעבר לשאלה שהיא שאלה חוקית בכלל – "הקו הירוק" מת. הכנסת ביטלה אותו בעצם שינוי גבולות ירושלים. אינני יודע מה מתכוונת שרת החינוך להורות לצייר בתוך ירושלים – קו ירוק במעבר מנדלבאום, למשל? אבל אני תמה על שרת החינוך, האם היא הורתה כך גם לבתי-הספר הערביים במזרח-ירושלים שבהם אין קו ירוק, אין מדינת ישראל בכלל? האם גם במפות שלהם היא מתכוונת להתערב ולהורות להם לצייר קווים?
אדוני היושב-ראש, אדוני השר, חברי חברי הכנסת, הקהל שביציע, פרופסור אריק רימרמן והדוקטורנטית שלו טל ארטן-ברגמן מאוניברסיטת חיפה הגיעו היום לוועדת העבודה, הרווחה והבריאות של הכנסת והציגו את המחקר שערכו בנושא פערי השתתפות ומעורבות חברתית בין נכים ללא-נכים בישראל. חוק שוויון ההזדמנויות לאנשים עם מוגבלות קובע את העיקרון: זכויותיהם של אנשים עם מוגבלות, ומחויבותה של החברה בישראל לזכויות אלה, מושתתות על ההכרה בעקרון השוויון ועל ההכרה בערך האדם שנברא בצלם ועל עקרון כבוד האדם. העקרונות הם יפים, אבל הפער – הפער בין העקרונות למציאות הוא תהומי. המחקר שהוצג בפנינו היום בא להאיר את הפער הזה, לדעת עד כמה אנחנו עמוק בתוך התהום. הוא משתמש במעורבות חברתית של נכים ולא-נכים כאבן בוחן, כקריטריון להטמעת עקרון השוויון בחברה – לדעת האם החברה באמת שוויונית בהיבט הזה או שאינה כזאת. בארצות-הברית חוק ה-ADA, חוק השוויון, משתמש במדד NOD, והוא משווה בין נכים ללא-נכים ברמת המעורבות החברתית שלהם. הוא בודק סטטוס שוויון במעורבות בין קבוצות נכים שונות ואת הדינמיקה לאורך ציר הזמן של המעורבות הזאת. המחקר בארץ השווה 600 נכים ו-600 לא-נכים. הממצאים היו חמורים מאוד, מדאיגים מאוד. יש פערים משמעותיים ברמות ההשכלה בין נכים לבריאים. 37% מהנכים למדו פחות מ-12 כיתות, לעומת 13% בקבוצת הלא-נכים. זה כבר כשמנכים את אלה שסובלים מפיגור או חוסים במוסדות מקבוצת הנכים. כלומר, המצב למעשה חמור עוד הרבה יותר מכך.  רק 29% מהנכים עבדו, לעומת 66% במדגם הכללי. הנכים היו מעורבים פחות בקהילה, חשו רמות גבוהות יותר של בידוד וניכור. ובתוך קבוצות הנכים בעצמן, המעורבים ביותר היו נכי תאונות עבודה ונכי צה"ל. אלה שאינם עובדים גם היו מעורבים פחות בקהילות שלהם. אבל אחד הממצאים המרתקים של המחקר הזה הראה פער עצום בשיעורי השימוש באינטרנט בין קבוצת הנכים לקבוצת הלא-נכים. שיעור הגולשים הנכים הוא כמחצית משיעורם באוכלוסייה הבריאה. גם כאן שיעור הנכים, למשל, בקרב אלה שהם נפגעי פעולות איבה ונכי צה"ל דומה, כמעט זהה, לשיעורם באוכלוסייה הכללית. אבל בארצות-הברית הוכח האינטרנט כמנוף, אולי המנוף היעיל ביותר להשגת שוויון. שיעור השימוש באינטרנט בקבוצת הנכים בארצות-הברית כפול מהשיעור בארץ. גם באירופה השיעורים גבוהים הרבה יותר. זוהי דוגמה מובהקת למחקר – ולכן הבאתי אותו כאן היום – שממצאיו גם מצביעים על הנתיב לפתרון הבעיה. הכלי המדהים הזה, האינטרנט, החיבור שלו לרשתות תקשורת סביב העולם, יכול להיות הרגליים החסרות לנכים או האוזניים או העיניים. הוא יכול להיות המעלית החסרה בבנק, בספרייה, במרכול או בקולנוע. הוא יכול להקפיץ באחת את רמת המעורבות החברתית, את יכולת ההשפעה. הוא יכול להיות שובר השוויון במאבק לשוויון. כמו תמיד הבעיה היא משאבים, אבל המשאבים הדרושים כדי להעלות את שיעור המשתמשים באינטרנט בציבור הנכים קטנים בסדרי גודל מהמשאבים הדרושים בתחומים אחרים. הרבה מיליארדים חסרים במדינת ישראל כדי להנגיש את כל המוסדות הציבוריים. אבל עד שנגיע לשלב משביע רצון של נגישות, אנחנו יכולים להשיג שיפור משמעותי באמצעות האלקטרוניקה, לפני שנשיג את השיפור הזה באמצעות ברזל ובטון ומעליות ושיפועים. זה לא בא במקום ההשקעות הדרושות, זה בא לגשר על פער הזמן עד שמדינת ישראל תהיה במקום הנכון. הביטוח הלאומי יכול לעשות הרבה מאוד כדי לגשר על הפער הזה. הבנקים יכולים לעשות הרבה מאוד בפרומיל אחד מרווחי העתק שלהם על חשבון העמלות שלנו כדי לגשר על הפערים הללו ולהשיג שיפור משמעותי ביותר. תודה רבה.
- - - אחרי ההצבעה. הצבעה מס' 20 בעד ההצעה להעביר את הנושא לוועדה - 9 בעד ההצעה שלא לכלול את הנושא בסדר-היום - אין נמנעים - אין ההצעה להעביר את הנושא לוועדת החינוך, התרבות והספורט נתקבלה.
אדוני היושב-ראש, חברי חברי הכנסת, בשנת 1993 בא ראש חטיבת תורה והדרכה במטכ"ל והציע להקים קבוצת מחקר אופרטיבית, שבין תפקידיה כתיבת תורת הלחימה לרמה המערכתית, חקר התורה הזאת, הפיתוח שלה וההטמעה שלה בצה"ל. בתחילת הדרך מנתה קבוצת המחקר האופרטיבית הזאת שלושה חוקרים, ותקציבה היה 750,000 ש"ח בשנה. בהדרגה, התפתחה הקבוצה. בשנת 2001 היא קיבלה את השם מלת"ם - המכון לחקר תורת המערכה. התקציב שלה, נכון לעכשיו, הוא 2.5 מיליוני ש"ח, והיא כבר מונה 13 חוקרים. 12 שנה עמד בראש הגוף הזה תת-אלוף, מהמפקדים הנערצים של צה"ל - דוביק תמרי, קצין מעוטר בעיטור העוז, אם אינני טועה. בא מבקר המדינה, בודק מה עשו בגוף הזה 12 שנה, ואומר: לא פרסמו אף ספר, אף חוברת אחת. 12 שנה התקציב הולך וגדל, מספר החוקרים הולך וגדל, אבל מי לימד בצה"ל את תורת המערכה? עכשיו תגידו – אולי לא צריך? אולי באמת עשות ספרים הרבה לא טוב - אמר קהלת – בשביל מה כל כך הרבה ספרים? אלא שבקיץ האחרון אירעה לנו איזו תקלונת, איזו מלחמה, ובה מפקדי השדה הבכירים של צה"ל התנהגו כאילו הם ממציאים את הגלגל. כאילו הם לא יודעים שחיילים לוחמים צריכים אוכל ומים ופינוי פצועים ותחמושת. כאילו הם לא יודעים שיש מקומות שבהם צריך להפעיל שריון ויש מקומות שבהם לחיל רגלים יש יתרון. כאילו ממציאים את הגלגל. כאילו לא הופקו לקחים מלוחמה בשטח בנוי בירושלים, בששת הימים ובסואץ ב-1973. כאילו לא נלמדה מלחמת הגרילה בלבנון במשך שנים רבות. כאילו אין ידע היסטורי מצטבר, מסוכם, מוערך, שהועבר כתורת לחימה בצה"ל. לקחתי סעיף אחד מתוך ממצאי מבקר המדינה בנושא הביקורת שלו על מערכת הביטחון. באמת, אם לא המלחמה האחרונה, זה כנראה היה עוד כרך אחד בביקורות הרבות שעושה מבקר המדינה. אבל המלחמה האחרונה בלבנון וכישלון צה"ל להכריע אותה מקרבים מאוד את האיומים הקיומיים עלינו – הן מאירן, הן ממקומות אחרים – מגדילים את הפיתוי של מדינות ערב לפתוח במלחמה נגדנו. המלחמה הבאה היא אפשרות סבירה מאוד מאוד. האיום עלינו במלחמה נוספת קרוב. ואינני בטוח שצה"ל, נכון להיום, יודע להתמודד עם כל הליקויים שנחשפו, הן בדוח והן במלחמה. אני מציע שהכנסת תמצא ותגדיר מנגנון מיוחד, אד-הוק, לצורך מעקב אחר תיקון הליקויים הללו שנחשפו בדוח מבקר המדינה, משום שהאיום והדחיפות של הסכנה גדולים מאוד. תודה רבה.
אדוני היושב-ראש, אני אנצל חצי דקה עד שחבר הכנסת מיכאלי יגיע לדוכן. באופן מסורתי מי שמטפל בדוחות מבקר המדינה זה הוועדה לביקורת המדינה. היא הוקמה לצורך העניין הזה. מכיוון שבאמת מדובר בבעיה חמורה מאוד, אני מציע ליושבת-ראש הכנסת להקים ועדה משותפת לכמה ועדות שיש להן נגיעה לדוח הזה, כדי שיעקבו אחריו.
יש בוועדה לענייני ביקורת המדינה ועדת משנה לענייני ביטחון, שהיא ועדה מסווגת. הצעתי גוף משולב.
אני מציע להעביר את זה לוועדת הכנסת ולקיים שם את הדיון.
זה עובר לוועדת הכנסת. למה - - -
אדוני היושב-ראש, אדוני השר, חברי חברי הכנסת, שמעתי את דבריו של סגן שר הביטחון, שהתחייב מעל הדוכן הזה לפני דקה, שאם ישתפר מצבנו הביטחוני הוא לא יבוא לבקש להאריך את הצו. אני מסכים אתו שבעת הזאת הצו ראוי ונכון לתמוך בו. אבל גם שמחתי מאוד לשמוע מראש הממשלה היום, ממש לפני שיצא לחוץ-לארץ, שאין לנו שום מידע מודיעיני שהולכת להיות מלחמה, שמה שאמרו או לא אמרו גורמי הביטחון אתמול על ההיערכות הסורית, הוא ממש לא נכון. אין לנו עדות שהולכת להיות מלחמה. אם מפיו היינו חיים באמת היינו יכולים לפרק את הצבא. אם היינו חיים - לצערנו אני אומר את הדברים - מהערכות המודיעין, גם אז לא היינו מסוגלים להתכונן כהלכה למלחמות. מישהו בבית הזה זוכר כמה מהמלחמות שלנו בעבר נצפו על-ידי מערכת המודיעין שלנו? נדמה לי שמעט מאוד. גם ההתלקחות האחרונה בקיץ, אומנם היו הערכות שיהיה ניסיון לחטוף חיילים, אבל לא היתה הערכת מודיעין שהונחה על שולחננו, שהולכת להיות מלחמה בקיץ, משום שמלחמות באזור הזה הן הרבה פעמים לא תולדה של מחשבה ארוכת טווח, מוצהרת מראש, עם קווים אדומים ותנאים והכרזת מלחמה בחצוצרות ותותחים, אלא מהלכים שתחילתם סמויה מהעין והרבה פחות דרמטית ממה שהיו הכרזות המלחמה של תחילת המאה ה-20. רוצה לומר, שמדינת ישראל צריכה לחיות בכל רגע נתון כאילו יש לנו מלחמה עם סוריה בקרוב מאוד וצפויה לנו מלחמה עם אירן, הרבה יותר ממה שאנחנו חושבים, וארגוני הטרור, גם בעזה, גם ביהודה ושומרון וגם בלבנון, זוממים עלינו רע ומתכננים מלחמה. כי אם לא נחשוב כך ונצא מאותה נקודת הנחה שגויה שראש הממשלה הצהיר עליה היום, שאין לנו מודיעין שסוריה מתכננת מלחמה, שוב נמצא עצמנו מופתעים, משום שהכישלון בקיץ האחרון מעודד את כל הגורמים הקיצוניים ואת כל הגורמים שקודם חששו מאתנו. הוא שידר חולשה, יש יותר ויותר גורמים במדינות ערב ובארגוני הטרור, שמביאים בחשבון שוב את הסיכוי שכביכול נקבר במלחמת יום הכיפורים, שאפשר יהיה להפתיע אותנו ולהכריע אותנו במהלומה אחת. לכן - המלצה לראש הממשלה, גם אם יש לו הערכת מצב של גורמי המודיעין שאומרת שאין להם מודיעין חיובי שאכן סוריה מתכוונת למהלך התקפי בקיץ הקרב, לעשות כל צעד מצעדיו, לנצל כל דקה, לנצל כל שקל המוקצב למערכת הביטחון, ולהתכונן כך שנהיה מוכנים גם למלחמה עם סוריה בקיץ הקרוב. תודה רבה.
אדוני היושב-ראש, אדוני השר, חברי חברי הכנסת, בתקשורת אנחנו קוראים ושומעים לאחרונה דיווחים על עסקה לשחרור מחבלים ההולכת ונרקמת בימים אלה. בחודש מרס 2002 היה גדי שמש בן 34 ואשתו ציפי בת 32 ובחודש החמישי להריונה. הם הגיעו למרכז ירושלים, כדי שציפי תעבור בדיקת אולטרה-סאונד. גדי היה נגד בבסיס ציוד בתל-השומר, וציפי מנהלת חשבונות בחנות הספרים "אקדמון". המחבל המתאבד, שהתפוצץ לידם והותיר את שובל בת השבע ואת שחר בת השלוש יתומות מאב ומאם, שוגר למשימתו בידי פלוני, כרים ראתב יונס עוויס. ב-1991 נידון כרים עוויס דנן למאסר עולם על רצח משת"פ. אבל, במסגרת אחת המחוות לפלסטינים שוחרר עוויס. נוסף על בני-הזוג שמש, הוא אחראי ישירות לרציחתם של מיכל מור, של נועם גוזובסקי ושל . בחודש יוני 2002, מוקדם בבוקר, יצא קו 830 של "אגד" מתל-אביב לטבריה. כמו הרבה אוטובוסים בשעות הבוקר המוקדמות, היו חיילים רבים על האוטובוס. טנדר "רנו" מסחרי נצמד לאוטובוס בצומת מגידו והתפוצץ. סמלת ויולטה חיזגאייב בת 19, סמל ראשון לירון אביטל בת 19, סמל שריאל כץ בן 21, סמל אלירן בוסקילה בן 21, סמל ראשון צביקה גלברט בן 20, סמל דותן רייזל בן 22, סמל יגאל נביפור בן 22, סמל דוד סטניסלבסקי בן 23, רב"ט דניס בלוימין בן 20, רב"ט אברהם ברזילי בן 19, רב"ט גנדי איסקוב בן 21, רב"ט ולדימיר מררי בן 19, סמל סיון וינר בת 19, ציון אגמון בן 50, שמעון תמסי בן 37, עדי דהן בת 17 וחצי, אלי טימסיט בן 32 – כולם נרצחו בצומת מגידו. ארבעה חודשים מאוחר יותר זה היה קו 841 בצומת כרכור. 16 נרצחו. מי ששיגר את שני המחבלים המתאבדים לשני הפיגועים הללו והיה אחראי על הפיגועים היה אחד, איאד סוואלחה. איאד סוואלחה עסק בנעוריו ברצח משת"פים, ועל כך נידון למאסר עולם. אבל ב-1998, כחלק משחרור אסירים בהסכם-וואי, שוחרר סוואלחה והפך לראש "הג'יהאד האסלאמי" בג'נין ובשכם, ובראש הארגון הזה במקום הזה שיגר את המתאבדים ורצח עשרות ישראלים. חברי הכנסת, בעסקת ג'יבריל במאי 1985 שוחררו 238 מחבלים - 114 מתוכם נתפסו ברבות השנים כשהם עוסקים בטרור. 48%. חלקם רצחו יהודים לאחר שחרורם. בעסקות אחרות חזרו לעסוק בטרור בין 12% ל-50% מהמשוחררים. שחררנו רוצחים ביודעין, במודע, כאלה שאומנם אולי רצחו רק משת"פים, שדמם נחשב כנראה זול יותר, ואסירי העולם ששוחררו בהחלטת ממשלת ישראל שבו לרצוח וקטלו מאות בני-אדם. ועכשיו גלעד שליט בידי ה"חמאס" וממשלת ישראל עומדת לשחרר 1,000, אולי 1,400 מחבלים, בהם בוודאות גם רוצחים. במכבסת המלים של ראש הממשלה, שכבר הצהיר על הסכמתו העקרונית, הוא מדבר על "אסירים שנידונו לתקופות מאסר ארוכות", במקום לומר "רוצחים שנידונו למאסר עולם". חברי הכנסת, הבית הזה ידע להחמיר בהתייחסות למי שביצע פשע מטעמים לאומניים. מחבלים רוצחים מטעמים לאומניים הם מכונות רצח בעירבון מוגבל. הרוצחים מטעמים אידיאולוגיים ישובו וירצחו, ומי שמשחרר אותם מתיר ביודעין דם נקיים. אין כאן חשש קל, יש כאן  ודאות מוכחת. לפיכך, אני מגיש את הצעת החוק המונחת היום בפניכם. ההצעה אומרת, כי אסיר עולם שהורשע ברצח, וועדת השחרורים שעניינו הובא בפניה מצאה כי הוא פעל מטעמים לאומניים-ביטחוניים, הוועדה לא תוכל לקצוב את עונשו, ולכן הנשיא לא יוכל לחון אותו. המשמעות היא שמחבל רוצח שנידון למאסר עולם יישאר לעולם בכלא. תארו לכם, חברי הכנסת, שבני סלע לא היה נתפס, אלא היה תופס בת-ערובה ומסתתר אתה וממקום מחבואו היה מודיע שישחרר את בת-הערובה אם ישוחררו מהכלא 1,000 אנסים ורוצחים. הייתם מפקירים את בנותיכם ואת נשותיכם לצאת לרחוב כשאתם נוטלים על מצפונכם כי אפשר ומי שיפגע בהן שוחרר מהכלא משום שנכנעתם לתביעה של פושע? ממשלת ישראל היום פועלת תחת סחיטה. מטרת החוק שאני מניח בפניכם היא להגביל את יכולת הסחיטה המופעלת על ממשלת ישראל. היא תבוא למשא-ומתן ותוכל לומר: יש דברים שאינני יכולה לעשות. על-פי בקשתי הוגש ערעור על החלטת ועדת השרים להתנגד לחוק שלי, ולכן ביקשתי שתשובה והצבעה יהיו במועד אחר. תודה רבה.
סליחה, גברתי, כבר היינו פה.
- - - הורחקו מטייבה, כי בטייבה גנבו מכוניות.
- - - משתמשים בצווים - - -
את יודעת שאני שומר על כללי הבית הזה – רומסים פה את הדמוקרטיה.
איך זה שלא תפסו – זאת עלילת דם.
אבל זה לא יכול להיות – להכפיש ציבור שלם? כמה אפשר - - -
גברתי היושבת-ראש, כיוון - - - אני מבקש להוסיף את קולי לפרוטוקול.
תודה. גברתי היושבת-ראש, חברי הכנסת, שם המשחק הוא אינטרסים. ארצות-הברית שקועה בבוץ העירקי והיא משלמת מחיר דמים כבד על המלחמה שהיא מנהלת בטרור הבין-לאומי, במשטרי רשע. דעת הקהל בארצות-הברית, שתמכה בנשיא בצאתו למלחמה, נסוגה מהתמיכה הזאת כשעבר חודש ועוד חודש ועוד ארונות הגיעו מעירק לארצות-הברית, והטרור רק הלך וגבר. דוח בייקר-המילטון, שמנסה לחלץ את ארצות-הברית מהבוץ העירקי, מנסה לסלול את הדרך מהביצה על גופות של ישראלים. ארצות-הברית, לפחות לפי הצעתם של מחברי הדוח, צריכה לשלם במטבעות ישראליות תמורת החילוץ הזה, כדי לקנות את סוריה, למשל, ולגרום לה שלא לתמוך בטרור העירקי, לחסום את גבולה באופן יעיל מפני חדירת מחבלים מסוריה לעירק ומפני הזרמת נשק. כדי לקנות את שיתוף הפעולה הסורי מוכנה ארצות-הברית, לפחות על-פי הצעתו של בייקר, לשלם ברמת-הגולן, שישראל תמסור לסוריה. וכי למה לא? הילדים שלו ישלמו את המחיר הזה? הכינרת זה בטקסס? החרמון הוא העיניים של ארצות-הברית? יצאו הישראלים מרמת-הגולן, יחזירו אותה לסוריה, והאינטרס האמריקני בעירק אולי יזכה במשהו. בייקר מציע גם לפייס את אירן, לבוא עמה בדברים. כבר ראינו סימנים ראשונים לכך שלא מדובר רק בדוח תיאורטי שאינו מקובל על הבית הלבן. שר ההגנה האמריקני החדש כבר מבין את אירן, הרי היא מוקפת במעצמות גרעיניות, הוא אמר, ומונה גם את ישראל ביניהן. והיום גם שמענו שארצות-הברית מסכימה למכירת דלק גרעיני לאירן. אין לי ספק שאם אירן תתקוף את ישראל בנשק גרעיני, ארצות-הברית מייד תשמיד אותה, אבל אין לי שום כוונה להיות התירוץ לתקיפה האמריקנית הזאת את אירן. כשהיה שר החוץ, הוביל בייקר מדיניות חוץ פרו-ערבית ואנטי-ישראלית מובהקת, והיום עומד הממשל האמריקני לאמץ את הדוח שלו שמוזן מאותם מניעים. חברי הכנסת, אתם זוכרים מה הבטיחו לנו שיקרה לנו אחרי ההתנתקות? אני לא מדבר על השיפור במצב הביטחוני - כבר ראינו כמה הוא השתפר, איך הוא התפוצץ לנו במלחמה בקיץ בצפון ובמטחי ה"קסאמים" על שדרות בדרום - אני מדבר על ההצהרה שאחרי שנגרש ונעקור יהודים ונעקור התנחלויות ישתפר מצבנו המדיני הבין-לאומי, שארצות-הברית תגן עלינו לנצח נצחים. נדמה לי שהדוח הזה שהפיקו בייקר והמילטון והבית הלבן שוקל אם לאמץ כמדיניות של ארצות-הברית, מוכיח לאן הגענו כשפגענו ביודעין באינטרסים שלנו. שם המשחק, אמרנו, הוא אינטרסים, ולכן הדוח הזה מגיע לנו. ממשלת ישראל, שהלכה להתנתקות בניגוד לאינטרס האמיתי של ישראל, לא יכולה לבוא בטענות לארצות-הברית, אם ארצות-הברית, בשם מה שהיא מבינה כאינטרס האמריקני בעירק, תפקיר את האינטרסים של ישראל. בשביל סולחה בעירק, ישחטו כבש בישראל. תודה רבה.
לא, אני מבקש לקיים דיון במליאה.
אדוני היושב-ראש, אדוני השר, חברי חברי הכנסת, החוק שמוגש בפנינו היום הוא ראוי, אבל האצטלה אינה ראויה. מדובר בהתחכמות שהיא מענה על התחכמות. מדובר בגלגול עיניים ביטחוני שהוא מענה על התחסדות הומניטרית. באמת ובתמים מדובר במלחמה על ארץ-ישראל, וראוי שהדברים ייאמרו בפשטות. אני מתפלא מאוד על חבר הכנסת עזמי בשארה, שבדרך כלל הוא הרבה יותר אמיץ והרבה יותר ישר. הוא אומר, והוא לא מהסס להביע את הזדהותו עם אויבי ישראל, עם אלה שמצהירים בגלוי על שאיפתם להשמיד את ישראל. עזמי בשארה קורא לזה "ארץ ישמעאל" ואנחנו קוראים לזה "ארץ ישראל" וזה שורש הסכסוך. אמת. יש בעיה של כיבוש, חבר הכנסת טאהא. יש בעיה של כיבוש. אני רק מכיר כיבוש אחד בלבד בארץ-ישראל: הכיבוש שהערבים כבשו את הארץ. יהודים לא יכולים להיות כובשים בארץ-ישראל מתוקף זכותם על הארץ. ארץ-ישראל שייכת לעם ישראל ולא לערבים. אם רוב הכנסת היה מאוחד בהצהרה הגלויה והפשוטה הזאת, לא היינו נזקקים להתחכמות הביטחונית, שבאה לענות על גלגול העיניים ההומניטרי. לא מדובר בבעיה ביטחונית, לא מדובר בבעיה הומניטרית. מדובר במלחמה על ארץ-ישראל. אבל אם מנסים לגלגל לפתחנו סיבות ביטחוניות, וחושבים שבעזרת גדר או בעזרת חומה או בעזרת חוק יצליחו לשים קץ לטרור, אני בא לומר דברים פשוטים: אי-אפשר להילחם בטרור, לא בעזרת חוק ולא בעזרת גדר ולא בעזרת חומה. מדובר בקרב על תודעה, מדובר בקרב על זכות. מי שעקר יישובים מארץ-ישראל השמיט קרקע מתחת לטיעון המוסרי של זכות עם ישראל על ארץ-ישראל. מי שגירש יהודים מחומש וניסה אתמול למנוע מהם להדליק נר חנוכה בפסגה הגבוהה והחשובה הזאת בארץ-ישראל, הוא שמגלגל לידיהם של הערבים בארץ את הטענה שהבעיה היא בכלל בעיה הומניטרית. אז איך אתם יכולים להיות רשעים כל כך ולמנוע איחוד בני דודים וקרובים? מי שלא מדבר ואומר את האמת באמת יוצא רשע, באמת משתמש בכלים של מי שטוען שאנחנו כובשים בארץ. הוא משחק לידיהם. כי פעם, פעמיים, שלוש פעמים יהיה אפשר להתחמק בנימוק ביטחוני; בסוף יבוא בג"ץ ושוב ידחק את הכנסת אל הקיר ויבייש אותה, ויבטל חקיקה צודקת של הכנסת. אם לא נלמד לומר את האמת הפשוטה, שארץ-ישראל שייכת לעם ישראל ולא לערבים, נמצא עצמנו מתנצלים פעם אחר פעם ובכלים בלתי ראויים. תודה.
תודה. אדוני היושב-ראש, חברי הכנסת, נדמה לי שלא רק ועדת החוץ והביטחון, הממשלה וכל עם ישראל במבוכה, כשהמוסד אומר דבר אחד ואמ"ן אומר דבר אחר, ומשרד החוץ אומר דבר שלישי. השאלה היא למה מתכוון אסד. אנחנו שומעים כולנו מה הוא אומר. הוא אומר שהוא רוצה שלום אתנו. מייד. מה הוא עושה, אנחנו גם יודעים – הוא מפעיל ארגוני טרור כדי להרוג אותנו. השאלה למה הוא מתכוון זו שאלה ממש אקדמית, כי אנחנו יודעים שלא היה עוד ארגון מודיעין בעולם שידע לנחש מה כוונתו של אדם. הם יכולים להגיד, הם יכולים גם לטעות. היה יהודי אחד שרצה לצאת לטיול, התקשר לבית-דגן, למכון המטאורולוגי, ושאל אותם אם מחר ירד גשם. אמרו לו: מחר ירד גשם 8/5. אז הוא אמר תודה וסגר. אחר כך הוא נזכר שהוא ממש לא מבין מה זה מחר ירד גשם 8/5, אז הוא צלצל אליהם עוד פעם, ואמרו לו: יש לנו 13 חזאים בתחנה. שמונה אומרים שירד, חמישה אומרים שלא ירד. תודה רבה.
אדוני היושב-ראש, חברי חברי הכנסת, מציע ההצעה להקמת ועדת חקירה פרלמנטרית, חברי חבר הכנסת בן-ששון, ההצעה היא ראויה וראוי לחקור את התופעות הללו, משום שבמדינת ישראל, במסווה של מאבק בפשע, במסווה של הגנה על ביטחון המדינה, נעשים כנראה בכל יום פשעים, עוברים על החוק, גם נרמסות זכויות אזרח וזכויות פרט בסיסיות ביותר. אבל התופעה הזאת איננה מוגבלת, לצערנו,  אך ורק לכך שרשויות אכיפת החוק לפעמים חשות שהן מעל החוק. ציטטו יותר מפעם אחת מכתם של כדורגלן ידוע, שאמר: לא יכול להיות שהמשטרה תיקח את החוק לידיים. אז בתור בדיחה זה טוב, אבל בחיי המעשה זה אכן קורה בכל יום ויום. אנחנו עדים לכך שאנשים מורשעים על סמך מסיבות עיתונאים של המשטרה, שחקירות משטרה מודלפות לכל כיוון שהוא במגמה מכוונת ליצור מצג של הרשעה. אנחנו עדים לכך שצווים מינהליים, שנועדו למלחמה בטרור, משמשים יותר ויותר גם למאבק פוליטי. אנחנו עדים לכך שבמדינת ישראל רותמים פסיכיאטרים בשירות אזרחי וצבאי למאבקים פוליטיים, ואנשים שהשתתפו בהתנתקות למשל, שכל חטאם היה שהשתתפו בהפגנות, ואיש מעולם לא פתח נגדם תיק פלילי ואפילו לא נפתחה חקירה משטרתית נגדם, הם מסומנים, הם מוכתמים ושולחים אותם לפסיכיאטרים. העקרונות הבסיסיים ביותר של שמירת החוק וזכויות האזרח אינם קיימים בישראל, כאשר רשויות החוק, הרשויות המופקדות על אכיפת החוק, הן אלה שמטפלות בו. כולנו זוכרים את הפרשה הידועה של מי שהיום הוא סגן ראש ראש הממשלה, השר אביגדור ליברמן,  שבוצעו האזנות סתר לו לפני שנים רבות ומעולם לא סגרו את התיק. תיקי התמלילים שהיו בהם דברים רלוונטיים ולחלוטין לא רלוונטיים, הסתובבו במשך שנים במשטרה ובפרקליטות. אכן הגיעה העת לעשות סדר בדברים האלה ולקבוע כללים שגם ייאכפו. תודה רבה.
אדוני היושב-ראש, חברי חברי הכנסת, החוק הוא חשוב וראוי, וראוי לתמוך בו. בכנסת שעברה, כששמו כאן באמצע שולחן נוסף, כי שולחן הממשלה לא היה גדול דיו, הגשתי הצעת חוק דומה. אמרו לי אז, שכל החוק שלי בא כדי לנגח את הממשלה, וכמובן לא היה לו שום סיכוי לעבור. אבל אולי כל הנימוקים הנכונים שחבר הכנסת סער הביא בפנינו נכונים ברמת העיקרון, אבל עיקרון לחוד וחיי המעשה לחוד. אולי אם הממשלה כל כך חלשה, צריך לתגבר אותה? חברי הכנסת, זאת אחת הממשלות הגדולות שידעה ישראל, אבל בלי ספק, אחת הגרועות שידענו. אולי עוד הוכחה לכך שגודל איננו ערובה לאיכות. מי שקיווה כי טובים השניים מן האחד ולכן טובים ה-30 מ-15, ודאי התבדה כשהסתכל על הממשלה הנוכחית. ממשלה, לצערנו, איננה תצריף של כל הכשרונות המרכיבים אותה. גם אם היינו מביאים 30 מומחים בתחומים שונים, אין שום ביטחון בכך שהממשלה היתה מתפקדת ביעילות. הממשלה הזאת, עם כל הגודל שלה, לא הצליחה לנווט את ישראל לניצחון במלחמה האחרונה. היא לא מצליחה למנוע חיים תחת טרור בדרום. היא לא הצליחה לטפל במיליון אנשים במקלטים בצפון. היא לא מצליחה לטפל בעניים ובקשישים, החינוך פושט רגל והרווחה פושטת יד. שר הביטחון הוא כישלון טראגי, וראש הממשלה, שבטוח שבכלל לא צריך אג'נדה, עושה הכול, אבל הכול, כל מה שהוא בעצמו אמר שלעולם לא נעשה, שאסור שנעשה ואוי ואבוי לנו אם נעשה. ראש הממשלה הזה הוא הוכחה שכשלממשלה אין ראש; לא יועילו חכמים בתקנתם אפילו אם יוסיפו עוד עשרה חכמים. אם לראש הממשלה אין דרך, כנראה שעדיף שהכפופים לו ילכו רק ב-18 דרכים ולא יתפזרו ל-36 כיוונים שונים. החוק המשלים לחוק הזה צריך כנראה להיות - אדוני היושב-ראש, אולי תציע גם חוק כזה, אולי חוק-יסוד שמחייב, שכל ראש ממשלה צריך ראש. יכול להיות שצריך לעגן את הדבר הזה בכתובים, בספר החוקים של מדינת ישראל. אני רק רוצה להציע הצעה אחת לשם החוק, תיקון לשם החוק. אפשר לקרוא לו: חוק לא כל המרבה הרי זה משובח. אבל אולי נכון יותר לקרוא לו: חוק הרע במיעוטו. תודה רבה.
אדוני היושב-ראש, במקום שאנחנו מבקרים את חבר הכנסת איתן, ראוי גם לבקר את הממשלה. השאילתות הן מ-28 ביוני.
אני מודה לך, ואין לי שאלה נוספת.
אדוני השר, בראש ובראשונה, אני מבקש לשבח אותך. היום עונים לי על שלוש או ארבע שאילתות אחרות שנשלחו ביוני. השאילתא הזאת הוגשה לפני כחודש, ואתה עונה עליה בזמן, ותודה לך על שאתה מכבד את הכנסת.
לגופו של עניין, יש הסכם, והסכם הוא חוזה, חוזה בין שני צדדים. הכנסת כולה היתה מעורבת בחוזה הזה לפני שנתיים, כאשר המשבר בערוץ-10 היה בשיאו וההתרוצצות פה היתה בשיאה. מדוע לא לקבוע לערוץ-10 תאריך ולתבוע מהם לעמוד בו? אתם צריכים לעבור לירושלים. תן להם ארכה של שלושה חודשים, שישה חודשים. אבל מכל הדברים וההקלות שאמרת, ניתן להבין שהם מתכוונים בעזרת אותם תיקונים קוסמטיים לחמוק מהתחייבותם לעבור לירושלים.
אדוני השר, בעיית הבנייה הבלתי חוקית היא בגדר מכת מדינה בישראל. מספרים שונים הופצו – 60,000, 70,000, 80,000 – איש אינו יודע ממש כמה. ברור שאי-אפשר היום לעלות ולהרוס 80,000 בתים מאוכלסים. מצד שני, המדינה אוכפת צווי הריסה באופן סלקטיבי, ולהערכתי – פוליטי, וראינו את הדבר הזה בעמונה. מה יהיו הקריטריונים להחלטה מתי הורסים בית מאוכלס ומתי לא? האם אתם מתכוונים להשאיר את זה למשהו אקראי לגמרי, שהוצא צו הריסה ואף אחד לא מנע אותו?
אדוני היושב-ראש, אדוני השר, חברי חברי הכנסת, מאה שנה אנחנו נלחמים בערבים בארץ- ישראל, ותנועת השחרור של העם היהודי נלחמת מאות שנים בכיבוש הערבי שנמשך מאות שנים. יש בינינו תמימים או מיתממים שטוענים שהסכסוך בינינו לבין הערבים הוא טריטוריאלי ולכן התרופה שלו היא פשרה טריטוריאלית. אם הסכסוך איננו על עוד קילומטר או על פחות קילומטר, שום חלוקת ארץ לא תהיה מסוגלת לפתור אותו.
אירן היא ההוכחה שהסכסוך הוא לא טריטוריאלי. לאירן אין שום סכסוך גבולות עם ישראל.
היא מדינה מוסלמית, אבל היא ההוכחה שהמלחמה פה בארץ-ישראל היא לא מלחמה על עוד קילומטר או פחות קילומטר. בשם האסלאם הם באים להשמיד את מדינת ישראל. עופרה ובית-אל מעניינות את אחמדינג'אד בדיוק במידה שתל-אביב והרצלייה מעניינות אותו. אירן עושה גם צעדים בקצב מדהים כדי לבנות את היכולת הגרעינית להשמיד את ישראל. כשאירן באה להכחיש את השואה, את השמדת יהודי אירופה, היא בעצם אומרת לעולם: זאת היתה השמדת עם? חכו, עוד מעט אנחנו נראה לכם מהי השמדת עם. מועצת הביטחון החליטה על סנקציות, ומי שסבור שהן יועילו כדי לעצור את אירן באמת איננו מבין את המניעים האירניים לעומקם. משל למה הדבר דומה? למי שרואה לנגד עיניו מחבל מתאבד עומד לחגור עליו את חגורת הנפץ ואומר לו: אם אתה תחגור את חגורת הנפץ ותצא להתפוצץ ברחובות שלנו, אנחנו לא נמכור לך ולמשפחתך חומרי נפץ וברגים.
לא נמכור לכם יותר. צודק חבר הכנסת בן-ששון. האיום שלא נמכור לכם יותר נפצים לנשק גרעיני או חומרים בקיעים ירתיע את אירן ממש כשם שהוא יכול להרתיע את המחבל המתאבד ברמת הפרט. מי שלא מבין שאירן, שיודעת שאם היא תתקוף את ישראל ישמידו אותה, מתנהגת ברמת המדינה כמו המחבל המתאבד ברמת הפרט, באמת לא מסוגל לכלכל את הצעדים שיעצרו את אירן. את אירן אי-אפשר לעצור בסנקציות כלכליות ואי-אפשר לעצור בסנקציות דיפלומטיות. אני חושש שאם ישראל תמשיך להחזיק בקו שאומר: זו לא רק בעיה של ישראל, זו בעיה של העולם כולו, אסור שאנחנו נעמוד בחזית המאבק הזה - סופנו שנקום בוקר אחד כשלאירן נשק גרעיני וישראל לא מוכנה להיות התירוץ של העולם מתי העולם יחליט לתקוף את אירן. אם לא נבין שבסוף הדבר מוטל לפתחנו ורק אנחנו נוכל לעצור אותם, אנחנו עלולים לאחר את הרכבת. תודה רבה.
אז אל תשחרר אבל תצא מנקודת הנחה - - -
יכול להיות שלעולם יהיה יותר קל לטפל באירן אחרי שהם יפגעו בנו.
נוכל לקבל החלטה לתקוף אחר-הצהריים את אירן.
אם הם לא עושים את זה עד מחר בצהריים, אנחנו נעשה את זה.
אדוני השר, תודה על תשובתך, תודה גם על עמדתך. אבל לפני מספר חודשים לא רב קיבלה הכנסת בקריאה טרומית חמש או שש הצעות חוק של חברי כנסת מסיעות הבית השונות – קואליציה ואופוזיציה – ואני התבקשתי להיות יושב-ראש ועדת משנה של ועדת העבודה והרווחה, שתכללה את ההצעות האלה, ודיברו על מנגנוני עדכון קבועים. אבל חבר הכנסת דני נוה, שהגיש את ההצעה ואחרים הוצמדו אליו, התחייב להמתין להצעה הממשלתית. עד מתי נמתין?
מה שאתה אומר זה לא לחכות.
התחייבו לחכות להצעה הממשלתית.
חסר לה רק דבר אחד – הסכמת האוצר.
אדוני השר, אם אישור חיסון שפעת היה לוקח 18 חודש, זה היה רלוונטי - - -
תודה, אדוני השר. השאילתא שלי נשאלה לפני שישה חודשים. בינתיים קיבלתי תשובתו של סגן פרקליט המדינה, שכותב לי: הוחלט כי התיק הפלילי נגדו ייסגר וכי ייפתח בעניינו הליך משמעתי. כלומר, יש החלטה לפתוח הליך משמעתי. האם ראוי שהאדם שהוחלט לפתוח נגדו הליך משמעתי ימשיך לעסוק במקצוע פיקוח על ספקי שירותים פסיכיאטריים, כאשר ההליך המשמעתי הוא בשל התרשלות על פיקוח במחלקות שהיו נתונות לפיקוחו  בבית-החולים "איתנים"?
אני יכול להעביר לך העתק מהמכתב.
תודה, אדוני השר. אתה בוודאי יודע שהתמנתה ועדה משותפת למשרד האוצר ולמשרד הבריאות כדי לרדת לחקר הסוגיה, וזו שכרה את שירותיה של חברת ייעוץ חיצונית שהגישה דוח ביניים. להבנתי, היא אפילו לא  מתכוונת להגיש דוח סופי, כי היא היתה מאוד מאוכזבת מהטיפול בדוח הביניים. בינתיים האגף לשעת-חירום של משרד הבריאות לא מצליח לרענן תרופות בשווי של עשרות מיליונים, כי היקף הרכישות קטן ביותר, כך מוסרים לי אנשי "שראל", שאומרים שהם לא יכולים לקנות את התרופות מהאגף לשעת-חירום ולמכור אותן לבתי-החולים הממשלתיים, כי הנחייתו של החשב הכללי עדיין בתוקף. מדי חודש נזרקות לפח תרופות בשווי מיליונים, כי ההנחיה של החשב הכללי בעניין הזה בתוקף. שביתת הנשק היא רק לכאורה. איך אנחנו בכל זאת פותרים את הבעיה ולא מבזבזים מיליונים רבים של כספי ציבור?
אדוני השר, תודה על תשובתך המפורטת. אני סבור שאחד מהפגמים העיקריים במנגנון הלסינקי, גם בוועדה במשרד הבריאות וגם בוועדות בבתי-החולים, הוא שוועדת הלסינקי, ככל שהיא יסודית ומקפידה על כל הכללים של האתיקה הרפואית, חסרה לה זרוע אחת עיקרית - מעקב אחר ביצוע המחקר. כלומר, מרגע שהוועדה אישרה, גם הוועדה הארצית, גם הוועדות המקומיות, החוקרים חופשיים לנפשם לבצע את המחקר. ב-99% מהמחקרים הם עושים זאת כהלכה, אבל עדיין צריך שבמנגנון הפיקוח על הניסויים הרפואיים במדינת ישראל יהיה גם מעקב אחר ביצוע. לא רק אישור בנוסח של "שגר ושכח", אלא גם מעקב אחר ביצוע. תודה רבה.
אדוני היושב-ראש, אדוני השר, חברי חברי הכנסת, גם אני מבקש להצטרף לברכות לחבר הכנסת שטייניץ, כשם שצירפתי את חתימתי להצעת החוק שלו. היום ישבו מאות קצינים בכירים בבסיס חצור, כפי שנכתב, ודנו בלקחי המלחמה האחרונה. אני ישבתי בכנסים דומים בבסיס אחר, שהמאפיין שלהם היה שתיקת הקצינים בשלב הדיון. כי הקצינים בצבא למדו שלא לריב עם תקיפים מהם, וגם אם אותו תקיף עומד להשתחרר מכס הרמט"כלות שלו מחר, אי-אפשר לדעת אם מחרתיים הוא לא יהיה שר הביטחון שיחליט מאותו כיסא על הקידום האישי שלהם. וקציני הצבא הבכירים – אני אומר לכם מלפני שש שנים – התקרנפו ושתקו, גם כשהדברים היו לא פוליטיים לחלוטין, גם כשהדברים נגעו ברפורמות במבנה הצבא, שהם היו משוכנעים שהן רעות לצבא. הקפיצה הבלתי אפשרית הזאת מתפקיד בכיר בצבא לתפקיד בכיר בפוליטיקה הישראלית היא בלתי נסבלת, והם פחדו והם חששו, והם חוששים גם היום מהתופעה הזאת. חצי שנה צינון, חברי חברי הכנסת, זה לא צינון, זה פחות מטיול בדרום-אמריקה לאלה שגומרים היום צבא. אבל במחשבה שנייה, אולי החוק לא טוב. אולי אם מי שיושב היום בכס הרמטכ"ל והוביל אותנו לכישלון במלחמה האחרונה, בעוד שישה חודשים יהיה מועמד לתפקיד שר הביטחון, עם ישראל עוד יזכור את הכישלון ולא ייתן למנות אותו לתפקיד כזה. אבל שלוש שנים – מי יזכור בעוד שלוש שנים מה גדול היה הכישלון הזה? אני ציני, כמובן, חברי הכנסת. החוק ראוי, והצינון חשוב ביותר. אני מקווה שהכנסת הזאת תאמץ אותו כולה, כדי לעשות לפחות תיקון קטן במכשלה הזאת, הרובצת לפתחנו כבר הרבה זמן. תודה רבה.
שלוש שנים צינון. השתחררתי באותו יום כמו אפי ונכנסנו לפוליטיקה ביחד.
אדוני סגן השר, תודה על תשובתך. אני מבקש לקרוא לך משפט אחד: "הוצאתו של אדם ממקום מגוריו והעברתו הכפויה למקום אחר פוגעת קשות בכבודו, בחירותו ובקניינו. ביתו של אדם אינו רק קורת-גג לראשו אלא גם אמצעי למיקומו הפיזי והחברתי של אדם, של חייו הפרטיים ושל יחסיו החברתיים. מספר זכויות אדם בסיסיות נפגעות בשל עקירתו הלא-רצונית של אדם מביתו והעברתו למקום אחר, גם אם העברה זו אינה כרוכה בחצייתו של גבול מדיני" - אהרן ברק בבג"ץ עג'ורי. האם אתה בטוח שהשיקולים הללו וכובד התחושה של הפגיעה באנשים הובאו בחשבון במלואם כשנחתמו הצווים הללו?
אבל הכנסת החליטה, ושר הביטחון מחויב בהחלטות הכנסת, שלא יהיה שימוש בדבר הזה, שלא יהיה שימוש בצווים מינהליים לדברים האלה. אתם מפירים החלטות כנסת.
אדוני סגן השר, אני בטוח שההכשרה הצבאית שלך מאפשרת לך לקבל החלטה, שאם יש שני כבישים, 30,000 כלי רכב יכולים לנוע דרך שתי נקודות בחצי הזמן שלוקח להם לעבור דרך נקודת מחסום ופקק אחת. נכון שיש עומס על מערכת הביטחון להקים נקודת בידוק נוספת, אבל מה שקורה שם כאשר נוצרים הפקקים בשעות הבוקר ובשעות אחר-הצהריים, שהסכנה לפיגוע בתורים הארוכים שנוצרים שם, לא בגלל הטרקטורים, אלא בגלל הבידוק – והבידוק הוא מבורך, אנחנו רוצים שהבידוק יימשך, אנחנו רוצים שלא ייכנסו מחבלים לתחומי המדינה – אבל יש כביש מקביל ונוסף, והוא טוב והוא סלול. יש לו קטע אחד שצריך לאשר בו את המעבר, ויש לנו תחושה שמניעת הפתיחה אינה משיקולי ביטחון אלא משיקולים פוליטיים, כדי לחנוק את אלה שגרים במזרח גוש-עציון. תוכיח לי שאני טועה.
אתה יודע שתושבים ערבים עוברים דרך עוקף-זעתרה?
ביום שישי האחרון עברו. לא נתנו ליהודים, אבל נתנו לערבים. מג"ב עמד שם ולא נתן ליהודים לעבור, אלא נתן לערבים לעבור.
אין שום דבר לסל התרופות ב-2007.
תעשה שיעורי בית. אין אגורה אחת.
לפחות לא להתקשט בנוצות - - -
אני כאן מבקש שתעבור הלאה.
לא אנחנו - - - את התקציב. אתה לא יודע. השנה לא עלה בכלום. תקרא את ספר התקציב.
אי-אפשר לרמות את כולם כל הזמן.
תודה. אדוני היושב-ראש, רבותי השרים, חברי חברי הכנסת, כקודמי אפתח בדברים לזכרו של טדי קולק שהלך הבוקר לעולמו, הבונה הגדול של ירושלים. אני חושב שמאז הורדוס איש לא בנה את ירושלים כפי שטדי בנה אותה. אומר כמה דברים מזווית אישית. גם יושבת-ראש הכנסת, גם קודמה בתפקיד, חבר הכנסת ריבלין, וגם חבר הכנסת נסים זאב הזכירו את הקשר המיוחד שהיה לאמי עליה השלום אתו. אמא שלי, בתיה ושיץ-אלדד, היתה מנהלת המחלקה לשירותי משפחה וקהילה, מה שקראו פעם "עזרה סוציאלית", במשך שנים רבות כשטדי היה ראש העירייה. כשהיא סיימה את עבודתה ויצאה לפנסיה, הוא לקח אותה להיות חברה במועצת העיר מטעם "ירושלים אחת". אמא שלי באה לאבא שלי, שהיה מאנשי ארץ-ישראל השלמה, ושאלה אותו: מותר? הוא מפא"יניק. הוא אמר לה: מותר? הוא בונה את ירושלים. טדי ידע שאמא שלי לא שייכת לזרם הפוליטי שלו, אבל הוא גם ידע ששניהם יכולים יחד לעשות הרבה בשביל העיר, ולכן יכלו לשתף פעולה שנים רבות. שנים אחר כך, כשטדי ואבא שלי, עליו השלום, היו בערך בני 85, אחת מרשתות הטלוויזיה לקחה אותם לאיזה גג גבוה בירושלים וצילמה אותם מתווכחים על העיר. אבא שלי דיבר על זכויות הנצח של העם היהודי בירושלים ועל משמעויותיה לעם היהודי, וטדי אמר לו: בסוף מה שחשוב זה מה שנעשה פה בפועל; כמה שנבנה וכמה יהודים נביא לירושלים. הוויכוח ביניהם, כמובן, לא נגמר. כל האנשים האלה מתים. אבל הדברים שטדי השאיר בירושלים, המפעלים והשינויים שהוא חולל בדמותה יהיו אתנו עוד שנים רבות. יהי זכרו ברוך. לחוק ההסדרים ולתקציב שאנחנו עוסקים בו היום. לא לחינם ההצבעה על התקציב ועל חוק ההסדרים היא הצבעת אמון או אי-אמון בממשלה. מי שמתנגד לחוק ההסדרים או מתנגד לתקציב לא אומר שהמדינה לא ראויה לתקציב כדי שהממשלה תוכל לנהל את פעולותיה, אלא הוא בא לומר שהעקרונות, המדיניות והחלוקה של המשאבים הלאומים הם שגויים, הם מעוותים, הם היו צריכים להיות מונחים בקווים אחרים. לכן, מי שמתנגד לתקציב בעצם אומר שהוא מביע אי-אמון בממשלה. על חוק ההסדרים השנה כתב ידידי חבר הכנסת אורון הסתייגות אפילו לשם החוק, הוא אומר שזה לא חוק ההסדרים, זה אוסף חוקים מן הגורן ומן היקב לקיבוע מדיניות כושלת שעבר זמנה. אלא שהשנה הממשלה, שמשום מה הוטעתה כנראה מהמתמטיקה שלפיה כמעט 78 חברי כנסת בקואליציה תומכים בתקציב, חשבה שמה שהיה הוא שיהיה, ואפשר יהיה להמשיך לגלגל בחוק ההסדרים דברים שאינם קשורים כלל לתקציב. ייאמר לזכותה של חברת הכנסת רוחמה אברהם, שכשהגיעו מים עד נפש, או הגיעו מים עד גועל נפש, אמרה: עד כאן. אני מקווה שחוק ההסדרים חולף ועובר מן העולם, ובשנה הבאה נראה שבחוק ההסדרים עוסקים בעיקר בדברים שיש להם השלכה ישירה על התקציב, ולא באים לנסות לבטל חקיקה של הכנסת, שזאת פגיעה אמיתית בבית ובדמוקרטיה הישראלית בכלל. ראוי היה שבחוק ההסדרים יהיו דברים שמשפיעים ישירות על המדיניות הכלכלית של מדינת ישראל, ושלא ינסו לשנות את מבנה מועצת המנהלים של קופת-חולים או לקבוע איך היא נבחרת; שלא יקבעו לכמה שעות סיעוד זכאי נכה קשה ולכמה שעות סיעוד זכאי נכה בינוני; ואיך מותר לפטר עובד; ואם יבנו או לא יבנו בית-חולים באשדוד. נכון להגיד כמה כסף רוצה המדינה להקצות למשרד הבריאות, ולא להיכנס ולשאול אם תושבי אשדוד מגיע להם, בשעה שיש למי מהם, חס וחלילה, התקף לב, להגיע לבית-חולים שם או להיות מובהל לבית-חולים במקום אחר. ההחלטה, שאני מקווה שבשנה הבאה תחלוף מן העולם, היא לצמצם את חוק ההסדרים. ולכן אולי השנה לא נכון לקבל את ההסתייגות של חיים אורון שאמר "מן הגורן ומן היקב", אלא לקרוא השנה לחוק ההסדרים "חוק הרע במיעוטו". אבל לא הספקתי להגיש את ההסתייגות הזאת - - -
על "הרע במיעוטו" אני אצביע.
אני ודאי אתמוך בה. תנוח דעתך.
אבל גם אם הרע הוא במיעוטו ראוי להתנגד לרע. בחוק ההסדרים הנוכחי יש פגיעה חמורה בדמי אבטלה לצעירים; וראוי שמדינת ישראל תחזיר לנכים הסיעודיים את מלוא התמיכה שהיא קיצצה מהם בשנים הקודמות; וראוי היה שהמדינה תקבע בחוק הזה, כבר עכשיו, כי מדי שנה יעודכן סל השירותים והתרופות בשיעור של 2% מעלותו, וייחסך לנו המחזה המביש והמבזה של חולים קשים שכל אחד בא לטעון שמחלתו קשה משל חברו, ובאים להתחנן לתוספת. באמת לא כדאי להתבלבל מדברים שהושמעו הבוקר מהדוכן הזה, לא ניתנה השנה תוספת כסף לסל התרופות בהמשך למה שניתן בשנה שעברה. ואם מדברים על סיעוד ועל עובדים זרים בחוק ההסדרים הזה, ראוי היה שהממשלה תקבע כללים בחוק ההסדרים כדי לצמצם מתח רווחים של קבלני כוח-אדם, שהכסף יגיע למי שמגיע לו עובד סיעודי, ולא יתבזבז על פערי תיווך גדולים. ראיתי בחוק ההסדרים פרק שעוסק במים. ראיתי שעוסקים במפלס הכינרת ובשפיעת מעיינות הדן, ומחלקים להם ציונים. ראוי היה שהמדינה תקבע בחוק ההסדרים שלא מנתקים מים לאדם ששילם את תשלומי המים שלו, אם הרשות המקומית היא פושטת רגל. בקשר לציונים לכינרת ולמעיינות הדן, אני יודע שאני מוציא את הדברים מהקשרם, אדוני שר האוצר, אבל אני קורא בחוק ההסדרים ציונים לכינרת. ואני מבין שאם מפלס הכינרת גבוה מ-210.20 מטרים מתחת לפני הים ושפיעת מעיינות הדן גבוהה מ-9 מטרים מעוקבים לשנייה, אז המצב ההידרולוגי טוב. נדמה לי שהציונים שהממשלה מקבלת בציבור הם נמוכים ביותר. ואם נקרא את סקרי דעת הקהל, מה חושב הציבור על תפקודו של ראש הממשלה או על תפקודו של שר הביטחון, ודאי לא נגיע לציון "טוב", וגם לא לציון "כמעט טוב", ו"מספיק" הם לא מקבלים, אפילו "מספיק בקושי" הציבור לא נותן לממשלה הזאת. הציבור קובע בסקרי דעת קהל שהממשלה נכשלה ונכשלת בתפקידה. יכול להיות שקל במצבים כאלה, במקום להתייחס לציונים שהציבור נותן, לתת ציונים לכינרת ולמעיינות הדן, אבל נדמה לי שראוי היה שהממשלה באמת תעשה לטובת הציבור, ותתקן את מה שראוי, ותעמוד בכבוד במבחנים שהציבור קובע שהיא נכשלת בהם. אשר לחוק ההסדרים שאנחנו נצביע עליו מחר, החוק הזה גווע. אולי היה ראוי להמתת חסד. מחר נצביע נגדו. תודה רבה, אדוני.
שני-שלישים מחברי הבית הזה בקואליציה, אפשר לעשות משהו.
תודה. אדוני היושב-ראש, אדוני השר, חברי חברי הכנסת, התקציב גדול מאוד, כמעט 295 מיליארד ש"ח – מיליון לצורך כזה, מיליארד לצורך אחר. אבל לא פחות חשוב מכל הייעודים הללו, לא פחות חשוב ממה שעושים בכסף, חשוב לשאול מי משתמש בכסף. האם מי שמופקדים על הקופה הלאומית הענקית הזאת ראויים לאחריות הזאת שאנחנו מטילים עליהם? האם מי שמופקד על תקציב הביטחון, ראוי שניתן בידיו 50 מיליארד ש"ח? במלחמת לבנון האחרונה ירו מאות אלפי פגזים בלבנון. מישהו עשה חשבון שכדי להרוג איש "חיזבאללה" הוציאו בערך 5 מיליוני ש"ח. אני לא יודע אם המתמטיקה נכונה, אבל נראה שב-100,000 ש"ח יכלו לקחת אותו ולשלוח אותו לעבוד במקום אחר, ולא היה צריך להרוג אותו בלבנון. כלומר, ההוצאה לא היתה רציונלית גם כשניתנו תקציבים. אז כשנותנים 50 מיליארד ש"ח לביטחון, קודם כול צריך לשאול אם נותנים אותו בידיים הנכונות. השקיעו את הכסף בקונספציות שגויות, ואיני רואה שמי שמופקדים היום על הקונספציות מפיקים לקחים אמיתיים ממה שקרה במלחמה וידעו לגזור משהו, אפילו ביטחון טוב יותר לישראל, מהסכומים האדירים שאנחנו מפקידים בידיהם. אומרים לנו שצריך 400 מיליון ש"ח כדי למגן את עוטף-עזה. אז ימגנו גני-ילדים ובתי-ספר, שהם בוודאי דברים חשובים. אינני יודע אם ימגנו את כל הבתים, אבל מה עם הסופרמרקט בשדרות, מה עם תחנות האוטובוס בכל עוטף-עזה? והצבא כבר מכסת"ח את עצמו ואומר ש-7 ק"מ של "עוטף" זה לא מספיק, וצריך 20 ק"מ. אנחנו נעטוף את כל המדינה בבטון ובמלט ויבואו ויבקשו עוד ועוד כסף למיגון, כשלא מבינים שאי-אפשר להתגונן כל הזמן והקונספציה הביטחונית שגויה לחלוטין. אז למה מבקשים את הכסף? כאשר תפיסת הביטחון פושטת רגל באמת צריך בטון וברזל. אבל אולי נכון להפקיד את הביטחון ואת המדיניות בידי אנשים שלא יצטרכו את הכסף הזה למיגון? הרמטכ"ל הכושל דבק בכיסאו, משום שאיש מהממונים עליו – והוא אומר את זה – עדיין לא אמר לו ללכת. אז איך יתקנו את הצבא? רוב הכסף של תקציב המדינה בא ממסים, זה סוד גלוי וידוע. זה כסף שלנו, כסף של האזרחים. אמרו לנו שאם יורידו את מס ההכנסה, יהיה תמריץ לעבודה ונגביר את הכנסות המדינה ממסים. הגענו למסים – אתמול התפוצצה לנו בפנים פרשת רשות המסים. ראשי מערכת המסים שלנו בכלא, עם אלה שחשודים שקיבלו מהם הקלות מפליגות במס ועם הפקידים שקודמו על-ידי בכירים מהם כדי שייתנו להם את ההקלות המפליגות במס. ובמקרה הם תומכי מפלגת השלטון, ולא משנה מהי מפלגת השלטון. אולי זה היה הליכוד בקדנציה הקודמת, אבל הם לא פנאטים. אם מפלגת השלטון התחלפה, הם החליפו את מפלגת השלטון שלהם. עכשיו הם תורמים למפלגה אחרת. ומי שהם מבקשים לקדם – לכאורה לפחות, על-פי החשדות – מקודם למקום שיוכל לסגור את תיקי מס ההכנסה שלהם, וכל החוטים מוליכים ללשכתו של ראש הממשלה. מאוד יכול להיות שבסופה של פרשה עגומה זו ישבו כמה דגי רקק בכלא, אבל הלווייתן מסריח מהראש. כששולה זקן מתקשרת למישהו, היא לא אדם פרטי, היא ראש לשכת ראש הממשלה. ומי שמקבל טלפון משולה זקן יודע מאין היא מטלפנת ומה עבודתה. לכן היא אינה עובדת כאדם פרטי. כשהיא מתקשרת למישהו, ראש הממשלה אחראי. הוא לא יכול לשבת כאן כאילו לא קרה כלום אתמול, משום שהחוטים של השחיתות במדינת ישראל מוליכים אליו. ג'קי מצא, ראש רשות המסים, היה אמור לקבל אתמול את אות ראש הממשלה לעידוד סביבה תומכת צמיחה. אבל הוא לא הגיע לטקס, כי הוא היה במעצר. הוא כנראה עודד צמיחה, אולי עודד אותה בצורה יוצאת מן הכלל, אבל על-פי החשדות, לפחות, הוא עודד אותה באופן סלקטיבי. לפי סקר "דחף" שיפורסם מחר, 77% מהציבור אומרים שהם לא מרוצים מראש הממשלה.
כל הזמן אמרתי "על-פי החשדות" ו"לכאורה".
ואינני אומר דברים שאינם כתובים ב"מעריב", "ידיעות", "הארץ" Ynet ו-nrg – הכול על-פי החשדות ולכאורה.
ואני חייב לצטט ולומר שהחוטים מוליכים ללשכתו של ראש הממשלה.
אני אומר שראש רשות המסים בישראל נעצר לכמה ימים, הוא בחקירה, והוא חשוד בכך שקידם פקידים ברשות המסים כדי שהללו ייתנו פטור ממס או הקלות במס לאנשי עסקים בירושלים שהם תומכים או מקורבים של מפלגת השלטון. שאל אותי עוד פעם, אגיד את זה עוד פעם, בשמחה.
הסיכוי של אדם לצאת מחקירה בוודאי קיים. אבל כאשר איש עסקים נותן שוחד לפקיד, זה פשע. כאשר קבוצה של אנשי עסקים נותנת שוחד - - -
כרגע אני מדבר ברמה התיאורטית. כאשר איש עסקים נותן שוחד לפקיד, זה פשע. נכון?
לא. מה שאני אומר הוא, שכאשר החשב הכללי באוצר הולך למבקר המדינה ומעלה בפניו חשדות שיש לו כדי שמבקר המדינה יחקור, ומבקר המדינה חוקר חשד לכאורה שראש הממשלה התערב שלא כדין בהטיית מכירה של בנק לאומי – עסקה של מיליארדים – אנחנו לא עוסקים באקסיומה, אנחנו עוסקים בחשדות פליליים נגד ראש ממשלה. ומה תגובת משרד ראש הממשלה? שולחים את מנכ"ל משרד ראש הממשלה לקצץ בסמכויותיו של החשב הכללי. זה ההבדל בין חשד לפשע, חשד לפשע מאורגן לבין היתקלות שלנו בקרחון שלם של שחיתות, שרק הקצה שלו מבצבץ מעל המים, אבל המדינה כולה שקועה בכך וטבועה בכך. אנחנו מכירים את המצב אינטואיטיבית, ואנחנו יודעים שהיום אדם כמעט לא יכול לקבל משרה במשרד ממשלתי אם אין לו קשרים ואם אין לו מי שידבר בזכותו ויפעל. אנחנו כמעט רגילים למצב הזה.
ברטולד ברכט כתב שיר, בהקשר אחר, ואמר: כשהפשעים נערמים הם הופכים בלתי נראים. כל כך התרגלנו לשחיתות, שאנחנו כבר כמעט לא רואים אותה.
עוד משפט אחד, ברשותך. התקציב הזה יכול להיות רע, התקציב הזה יכול להיות טוב. יש בו בוודאי פרקים רעים, יש בו בוודאי גם פרקים טובים. אבל כל הדברים הללו מתגמדים כשאנחנו יודעים שהתקציב הזה מופקד בידיים לא נקיות. והתחושה של הציבור, כפי שמתבטאת בסקרים שמתפרסמים היום, היא שאנחנו שקועים בשחיתות עד היסוד. עד היסוד.
אדוני היושב-ראש, חברי חברי הכנסת, אדוני השר, הצעת החוק ראויה, ואנחנו נצטרף אליה ונתמוך בה. אני מבקש לנצל את העיסוק בחקלאים ובחקלאות ולדבר שלוש דקות על החקלאים של גוש-קטיף. היתה חקלאות פורחת בגוש-קטיף. מאות משפחות התפרנסו שם מחקלאות. החקלאות הזאת נהרסה, האנשים גורשו מבתיהם, החממות שלהם הוחרבו. מכל התקוות והחלומות וההבטחות, שהחממות האלה והתשתית הזאת ישמשו לפרנסתם של חקלאים פלסטינים,  לא יצא שום דבר. אבל אותם אנשים – והרי ראש הממשלה הקודם וראש הממשלה הנוכחי הבטיחו שיש פתרון לכל מתיישב - ברובם היום חסרי עבודה, בלא התחלת תכנון של יישובי הקבע שלהם. מתוך מאות המשפחות שעסקו בחקלאות והכניסו עשרות מיליוני דולרים בשנה למדינת ישראל דרך ייצוא תוצרת חקלאית – וחקלאי גוש-קטיף הצטיינו בכמה תחומים: בחקלאות אורגנית, במצעים מנותקים, בייצוא תוצרת אורגנית לחוץ-לארץ, בייצוא גרניום, וכיוצא באלה תחומים שהם התמחו בהם – אין מתוך מאות המשפחות האלה היום, שנה וחצי אחרי הגירוש, אפילו עשר משפחות שהצליחו לחזור לחקלאות. הסכומים שחוק פינוי-פיצוי מעניק למשפחות האלה אינם מספיקים אפילו לכדי מחצית ההשקעה הדרושה להם היום אם הם רוצים להקים דונם, פר דונם, מה שהיה להם קודם. והממשלה מתמהמהת בתיקוני החקיקה הדרושים כדי לעזור לאנשים האלה. אני מנתק את כל הדיון בנושא הזה משאלת הכדאיות הכללית של תוכנית ההתנתקות – ודעתי עליה ודאי מוכרת - אבל למדינת ישראל יש חוב אמיתי לשקם את האנשים הללו, שגורשו מבתיהם, שנעקרו מפרנסתם, ושהובטח להם שישוקמו. אנחנו עוסקים היום בתיקון אחד מהחוקים שראוי לתקנם בנושא החקלאות. ראוי שהמדינה תתקן גם את העיוותים הקשים שעיוותה לגבי חקלאי גוש-קטיף, ותפתור את הבעיה של האנשים האלה שרוצים להמשיך לעבוד, להתפרנס בכבוד כחקלאים, להמשיך לתרום למדינה, וגם לחיות כאנשים עצמאים המפרנסים את משפחתם, ולא כנזקקי סעד. תודה רבה.
תודה, גברתי היושבת-ראש. אני מבקש לעשות משהו שעוד לא עשיתי בכנסת השבע-עשרה, והוא לברך את שר הביטחון על ההחלטה שקיבל היום לעצור את בניית הגדר במדבר יהודה. נדמה לי שהיתה פה היענות לרחשי לב הציבור ולפניות של ארגוני טבע ונוף שונים, ולפניות של חברי כנסת מימין ומשמאל, באמת בלי להגדיר צד אחד של המפה הפוליטית. אני מקווה שפסק-הזמן שיושג יאפשר לצבא לבחון חלופות ולמנוע את חורבנו של מדבר יהודה. תודה רבה.
אדוני היושב-ראש, אדוני השר, חברי חברי הכנסת, הצעת החוק שהביאה שרת המשפטים טובה. החוק חשוב, והוא בא לסתום פרצות הקוראות ליותר מגנב אחד לבוא ולעשות בחיים הציבוריים שלנו כבתוך שלהם. החוק בא למסד ולהסדיר כללים שמבצרים את טוהר המידות. אבל שרת המשפטים - שהיא גם שרת החוץ וגם המשנה לראש הממשלה, ממלאת-מקום ראש הממשלה, תופסת שלושה עמודי תווך בממשלה הזאת - גם כשהיא מביאה לנו היום נדבך חשוב בביצור שלטון החוק, היא חלק מהממשלה המושחתת ביותר שהכרנו בעשורים האחרונים. הזכיר בצדק חבר הכנסת מיכאל איתן את סכומי הכסף האדירים שקיבל המשנה לראש הממשלה, חבר הכנסת שמעון פרס. אולי הוא עשה זאת באיזה מין חריץ של זמן או לקונה של חוק שבין מימון מפלגות וזמן בחירות, מימון פריימריס וזמן בחירות או מתנות אסורות, אבל ממה נפשך? או שזו מתנה אסורה או שזו עבירה על חוק מימון מפלגות. אי-אפשר להחליק מהכול וכל הזמן ללכת על איזה קרח דק על גבי לקונה בחוק. חברי הכנסת, הימים האחרונים הם ימים של התבקעות הקרח הדק הזה ושקיעה של הממסד והממשל בישראל בתהומות של שחיתות. מבקר המדינה, שלפתחו מטיל החוק הזה עבודה כל כך רבה בפיקוח על תהליכי הבחירות, לא יהיה מסוגל לבצע את מה שנדרש ממנו. 10% מצוותו עסוקים בחקירת מחדלי הממשלה הזאת במלחמה האחרונה, ושאר הצוות שלו עוד בודק את עסקת אולמרט עם בנק לאומי, את עסקת הירשזון עם עמותת ניל"י, וחצי מהמשטרה - ויושב כאן השר לביטחון פנים - בודקים עכשיו את רשויות המס שלנו. חברי הכנסת, החוק חשוב, אבל יש כלים שתקנתם בשבירתם. מי שסבור שהחוק הזה יציל את מדינת ישראל משחיתות משול למי שמורח את מסנן הקרינה על העור אחרי שהגידול הממאיר כבר התפתח. יש דברים שלהם צריך ניתוח רדיקלי. אני חושש שהחוק הזה סוגר את הדלת אחרי שכל הסוסים כבר ברחו מהאורווה והמושחתים השתלטו על הממשלה. תודה רבה.
תודה. אדוני היושב-ראש, חברי הכנסת, הצעת החוק הזאת זהה להצעת חוק שהכנסת אישרה בתמיכת הממשלה לפני כמה שבועות. מטעמים טכניים היא לא הוגשה על-ידי בזמן. הצעת החוק הזאת אומרת שיוחמרו הצעדים כנגד מי שמנסה להתנכל למי שחשף שחיתות בשירות הציבורי. תודה רבה.
אדוני היושב-ראש, אדוני השר, חברי חברי הכנסת, אין עם בעולם שיש לו מה שיש לעם היהודי: מוזוליאום שהוקם לפני שלושת אלפים שנה וממשיך לתפקד כבית-קברות פעיל עד עצם היום הזה של מלכים ובני מלכים, כוהנים גדולים, נביאים, פשוטי ישראל. מאז כבש דוד המלך את ירושלים קוברים יהודים בהר-הזיתים. 19 שנה לא קברו שם יהודים, בימי שלטון ירדן בירושלים העתיקה, וכאשר חזרנו להר-הזיתים לאחר מלחמת ששת הימים הזדעזענו כולנו לראות את חילול המקום - את המצבות השבורות, את הלכלוך, את המצבות שנעקרו ושימשו לריצוף בסיס צבאי של הליגיון הירדני. חברי הכנסת, מי שמבקר היום בהר-הזיתים לפעמים עלול להתגעגע לתקופת השלטון הירדני. לכאורה היה שיקום גדול של ההר מייד לאחר מלחמת ששת הימים וניקו ושיפצו מצבות, אבל המוזוליאום הלאומי הזה של העם היהודי נופל בין הכיסאות של הרשויות השונות. הוא גדול מדי על עיריית ירושלים, הוא כבד מדי על הרשות לשמירת הטבע והגנים הלאומיים, למשטרה אין שוטרים לשלוח לפטרל שם ולשמור שלא יבואו לחבל במצבות, וכן שזה לא יהיה מקום מפגש של עבריינים וסוחרי סמים ועיסוק בזנות ולכלוך ובנייה בלתי חוקית בשולי ההר, שנוגסת בשטחים הפנויים שבו. חרפה. באמת חרפה לאומית. ממשלות ישראל היו מודעות למצב הרע הזה של הר-הזיתים. היו כמה דיונים של הממשלה. הוקמה ועדת שרים מיוחדת לענייני הר-הזיתים. לדעתי, היא לא התכנסה אפילו פעם אחת. הוקצו תקציבים להר-הזיתים בהחלטות ממשלה. לפחות בשלוש החלטות ממשלה שונות הוקצו תקציבים לגידור, לתאורה, אבל לא היה גוף אחד שיקום בבוקר ויחשוב על הר-הזיתים וילך בערב לישון עם מחשבה מה הוא יוכל לעשות מחר כדי לשמור על האתר הלאומי הזה. כאמור, כשבאים בטענות לעיריית ירושלים, שהוא בשטחה, היא מושכת בכתפיה. אין שוטרים ואין תקציבים, ובאמת זה גדול עליה. וכך כאשר באים בטענות לכל שאר הגופים. הצעת החוק שאני מניח בפניכם היום באה להקים רשות הר-הזיתים. רשות, שהתפקיד שלה יהיה לדאוג, לשמור, לתכנן, לפתח את האתר הלאומי הזה, גם כאתר תיירות, גם כבית-קברות פעיל, גם כמקום מקודש לעם היהודי; לרכז, לתאם את פעולות כל משרדי הממשלה השונים. בהצעת החוק שלי יש מבנה מסודר לרשות הזאת; אני מבקש שלא להלאות אתכם בפרטים, שהם פרטים חשובים אבל טכניים. בוועדת השרים לענייני חקיקה, שהתכנסה השבוע, היו שתמכו בחוק, והדיון לא הסתיים בשל השגות שונות של משרד המשפטים על אותם חלקים טכניים של החוק. הגם שאמרתי שאין לי איזו התאהבות עזה בסעיפים הדנים בשאלה כמה נציגים יהיו לכל גוף והתחייבתי להתאים את עמדתי לעמדת משרד המשפטים, ובלבד שיוקם הגוף הזה והעבודה תתחיל, הדיון עוד לא הסתיים ולכן ביקשתי שתשובה והצבעה יהיו במועד אחר. אני משוכנע שהר-הזיתים, שבו קוברים יהודי ירושלים את מתיהם מאז הבית הראשון, ויהודים ביקשו להיטמן בעפרו גם כשמתו בכל קצוות הגולה, ואגדות הגאולה השונות קושרות את הגשר שעתיד לקום מהר-הזיתים אל הר-הבית, כדי לבשר את הגאולה - אני משוכנע שראוי שמדינת ישראל תדאג גם לעברו המפואר של העם היהודי, כדי שתוכיח שהיא ראויה גם לעתיד גדול. תודה רבה.
גברתי היושבת-ראש, חברי חברי הכנסת, לפני כשנתיים פנה אלי חבר כנסת ואמר: שמע, פנו אלי בקשר לעניין של מישהו שיש לו בעיה עם גיוס לצבא והוא עולה חדש ויש לו בעיה בריאותית, אני מוכרח לנסוע לחוץ-לארץ לשבוע, טפל אתה בעניין, תנסה לסדר את זה, דבר עם מנכ"ל המשרד. דיברתי עם מנכ"ל המשרד, לא הצלחתי לשכנע אותו לעזור. אמרתי לו: אין ברירה, אני אצטרך להגיד ליורי שטרן שלא הצלחתי לסדר כלום. הוא אמר לי: יורי? טוב, בוא נשב, נגמור עניין, כי אם זה יהיה יורי אני אצטרך לתת לו הרבה יותר.
אדוני היושב-ראש, חברי חברי הכנסת, החוק הזה בא לסתום איזו פרצה, ובעיקר למלא חוב של כבוד כלפי אותם לוחמים שנלחמו על הקמת מדינה יהודית בארץ-ישראל, גירשו מכאן את השלטון הבריטי וחלקם נפלו בשבי וישבו בבתי-סוהר במהלך מלחמתם זו. חלקם היו בארץ, חלקם הוגלו לגלויות רחוקות. אבל היום, כאשר הם מתמעטים והולכים, ואולי יש עוד כמה עשרות בודדות, אולי כמה מאות בודדות מהעומדים באותם קריטריונים שהחוק מגדיר, אנחנו צריכים לעזור להם ולעזור לנו, כי מדינה שאיננה יודעת לכבד את אלה שנלחמו על הקמתה ושילמו מחיר אישי יקר על כך,  אולי גם לא ראויה לעתיד גדול ומפואר כפי שהם חלמו והם לחמו עבורו. אני מבקש מחברי הכנסת לתמוך בהצעת החוק שלנו. תודה רבה.
אדוני היושב-ראש, אדוני השר, חברי חברי הכנסת, החוק ראוי ואתמוך בו. אני זוכר גם מתי הוא נולד. החוק הזה נולד כאשר חבר הכנסת עמרי שרון המשיך לשבת על ספסלי הבית הזה גם אחרי שהוא הורשע, ואנחנו חשנו שכבוד הבית הזה נפגע. לקח זמן עד שחבר הכנסת עמרי שרון התפטר מכהונתו. בפרק הזמן הזה הכנסת לא השעתה אותו, והיה מוטל כתם על הבית הזה באותה עת. היום שמענו שנפתחת חקירה פלילית כנגד ראש הממשלה, וראוי שראש הממשלה ישעה עצמו מכהונתו בעת שהחקירה מתנהלת נגדו. למדינת ישראל מגיע ראש ממשלה שמקבל החלטות ענייניות ושקולות, בלא לחץ של חקירה פלילית, בלא מחשבה מה הוא יעשה כדי להפוך את לב החוקרים לטובתו, את לב מי שצריך לקבל החלטות בעניינו לטובתו, את לב התקשורת לטובתו, וכבר היו דברים מעולם. תודה רבה.
אני קראתי למרי אזרחי ואפילו לא חשבו להביא אותי לדין. היתה לי חסינות.
אתה לא זוכר מה היה בהצבעה על עמרי שרון?
לא נכון, היה דיון בוועדת הכנסת והיה רוב להשאיר אותו כאן בגלל קומבינה פוליטית.
ועדת הכנסת עשתה קומבינה פוליטית.
אני מסכים אתך שאסור, אבל הכנסת שנתנה לו הכשר.
על ראש הגנב בוער הכובע - אף אחד לא אמר שהוא דיבר עליך.
זה שימוש לרעה בכוחך. מותר, אבל זה שימוש לרעה בכוחך.
אני רק חושש במקום הזה שמגינים על עבריינים שאולי יגנבו את המחשב.
אני מציע לך לקרוא את הפרוטוקול, אתה הוצאת אותי ועוד איך.
אמרת לי - - - את המחשב שלי.
אני מציע ליושב-ראש להתנצל על דרך ניהול הישיבה הזאת.
כדי - - - את התקרית, תתנצל - - -
אדוני היושב-ראש, רבותי השרים, חברי חברי הכנסת, כשנבוא ונתנגד היום למינויו של חבר הכנסת מג'אדלה לשר, זו לא תהיה הצבעה אישית נגדו. חבר הכנסת מג'אדלה ניהל באופן הוגן ויעיל את ועדת הפנים. גם אם אני באופן אישי, אם הייתי יושב בראש הוועדה הזאת, הייתי בוחר סדר-יום אחר או מבחר נושאים אחר, הרי הוא ייצג את המגזר הערבי ואני הייתי מייצג מגזר אחר. כשנצביע נגד המינוי הזה היום, זו תהיה הצבעה נגד הממשלה הזאת, נגד ממשלה שאין לנו אמון בה, במדיניות שלה, בהרכב שלה, ביכולת שלה לנהל את מדינת ישראל בשעות חמורות וקשות כאלה. ממה נפשכם, אם חבר הכנסת מג'אדלה היה בלתי ראוי, היה צריך להצביע נגדו אישית. אבל אם הוא ראוי ויכול לחזק את הממשלה – אסור לחזק ממשלה כושלת כזאת, צריך להחליף אותה. אסור להניח לה להמשיך להוביל את ישראל למבחנים הקשים שעומדים בפניה, משום שהיא כבר הוכיחה, ויש לה קבלות ראויות, שהיא נכשלה במילוי תפקידה. ביום שבו היה פיגוע רצחני באילת – ואנחנו שולחים מכאן איחולי החלמה לפצועים וניחומים למשפחות האבלות – ביום שבו ארגוני הטרור שוב הדגימו לנו מה הם רוצים לעשות לנו, ביום שבו מצרים שבה והוכיחה עד כמה היא לא מתאמצת למנוע אירועי טרור ועד כמה היא לא מתאמצת למנוע הברחות נשק ותחמושת ומחבלים לרצועת-עזה ולנגב ומשם ליהודה ושומרון, ביום הזה התכנסה ועדת שרים והחליטה שהנושא החשוב ביותר היום הוא להגביר את צעדי המניעה המינהליים נגד תושבי יהודה ושומרון, לפזר עוד צווים מינהליים אנטי-דמוקרטיים בעליל. אז אם זה סדר העדיפויות של ממשלת ישראל ביום שבו הטרור שב ומכה בנו, באמת הממשלה אינה ראויה לאמון, וכל מינוי שייעשה בה, אנחנו נצביע נגדו. תודה רבה.
אדוני היושב-ראש, אדוני השר, חברי חברי הכנסת, אין עוד חוק במדינת ישראל שגורם לי התלבטות קשה כל כך כמו החוק הזה. כמי ששירת 25 שנים בצבא לא יכולתי לסבול את האפליה בין דם לדם. ידעתי שאי-שירותם של תלמידי ישיבות בצבא הוא פצע ממאיר בחברה הישראלית; ידעתי שאי-אפשר לדון דין שווה את אלה שממיתים עצמם באוהלה של תורה עם אלה שנופלים בקרב. אבל גם חשבתי שחוק טל יכול לבנות איזה גשר, לאחות קרע. אבל הסתבר ששני הצדדים לא באמת רצו את הגשר הזה. רק מקצת מהצעירים החרדים רצו להתגייס, וגם אותם, ברובם הגדול, הצבא לא רצה לגייס. ומה שהציע חבר הכנסת אילון על השירות בחזית העורף – הרעיון נשמע יפה, אבל לא זאת היתה הבעיה של מדינת ישראל במלחמה האחרונה; לא חסרו לנו חיילי מילואים בפיקוד העורף. פשוט לא גייסו אותם, לא הבינו שחובתה של המדינה היא לדאוג לאזרחים בעורף כשלא מצליחים למנוע את ירי הרקטות עליהם.
גם אם ילכו, הבעיה היא הפעלת חיילי העורף ולא מחסור בחיילי העורף. אבל, כשאני שומע את חברי הכנסת הערבים תומכים בחוק, זה מסביר לי למה אני נגדו; למה אני לא מוכן שבזכות החוק הזה יגזרו גזירה שווה בין אי-שירותם של תלמידי ישיבה ואי-שירותם של האזרחים הערבים במדינת ישראל. וכאילו זה לא היה מספיק מסובך לי גם ככה, באו רבבות חיילים במדי צבא ישראל, נושאי דגל, לעקור אלפי יהודים מבתיהם; לגרש יהודים, להחריב יישובים פורחים; לבצע פשע נגד האנושות ונגד העם היהודי בחסות החוק ברשות ובסמכות; הוציאו אלבומי מזכרת, ודן חלוץ ציין לשבח את בית-ספר לטיסה על הצטיינותו בהתנתקות. מאותו יום שהם באו לגרש יהודים ועד שלא יוסר הכתם הזה, אני מבין למה יש אנשים שלא רוצים לשרת בצבא הזה; למה לא רוצים ללבוש את המדים האלה. מאותו יום קצת יותר קל לי לתמוך בחוק הזה. זה בלי ספק אחד מהישגי ההתנתקות - - -
אני אומר לך שאחרי הגירוש, שבו אלפי חיילים באו לגרש יהודים מבתיהם, אני מבין למה יש אנשים יהודים בארץ-ישראל שיותר חשוב להם ללמוד תורה מאשר ללבוש את המדים של הצבא הזה.
תודה. אדוני היושב-ראש, אדוני השר, חברי חברי הכנסת, על-פי נתוני הלשכה המרכזית לסטטיסטיקה, הגידול באוכלוסיית ישראל ביוני 2006 היה 1.7%, ובאוכלוסייה היהודית ביהודה ושומרון 5.33%, מתוכם 3.5% ריבוי טבעי. האוכלוסייה היהודית ביהודה ושומרון עמדה ביוני 2006 על 260,645 נפש. חלה הקטנה של 20% במספר התחלות הבנייה למגורים באזור הזה. אני מבקש לשאול: אילו פתרונות מתוכננים לריבוי הטבעי ביהודה ושומרון?
תודה. אדוני השר, גם אני יודע שמפת הדרכים אכן מאפשרת בנייה בהתאם לריבוי הטבעי, אלא שהמצב בשטח שונה, ונדמה לי שמדינת ישראל החליטה שהיא לא בונה גם לצורכי ריבוי טבעי. יש 10,000 תינוקות יהודים חדשים כל שנה ביהודה ושומרון. להערכתי, הם צריכים 2,500-2,000 דירות, התחלות בנייה, חדשות. אין לנו אפילו 600 התחלות בנייה ביהודה ושומרון בשנה האחרונה.
אדוני היושב-ראש, רבותי השרים, אדוני ראש הממשלה, חברי הכנסת, יש עיקרון בסיסי אחד בדמוקרטיה המערבית – עקרון הפרדת הרשויות. העיקרון הזה, עם הכללים, החוקים והתקנות של כל מדינה ומדינה, מאפשר לקיים מערכת בלמים ואיזונים. הרבה מתלבטים אצלנו, למשל, בשאלה אם זה דמוקרטי שבית-המשפט העליון, שהוא גוף ממונה, יבטל חוקים של הכנסת, שהיא גוף הנבחר על-ידי הריבון, כלומר העם. אבל אף שגופים אלה, כלומר בית-משפט העליון והכנסת, הם דברים שברומו של עולם, לפחות של עולמנו שלנו, אלה הן דקויות בבסיס הדמוקרטיה, מסוג הבלמים והאיזונים. יש תחום אחר, שבו ההפרדה הזאת אינה קיימת כלל, והוא תחום הרשויות המקומיות.
ברשות מקומית, אם אדם חייב כסף לרשות בגלל אי-תשלום חוב על מים או ארנונה - - -
ברשות מקומית, אם אדם חייב כסף לרשות בגלל אי-תשלום חוב על מים, על ארנונה או על דוח חנייה, הרשות רשאית לשלוח שליחים אליו הביתה לעקל מיטלטלין מביתו או להקפיא את חשבונות הבנק שלו. במעשה זה מתבטל לחלוטין עקרון הפרדת הרשויות. העירייה היא התובע, השופט והמוציא לפועל. לאחרונה יש דיווחים רבים על פגיעה קשה בעניים, בקשי יום, במובטלים. תמיד אפשר כמובן לרוץ לבית-משפט, לנסות לעצור את המעקלים, אבל כמה מאלה שלא מסוגלים לשלם את חובות המים שלהם באמת מסוגלים לקחת עורך-דין ולרוץ לערכאות שיגנו עליהם?
אני אגיע למצפה-רמון. מצבן של הרשויות קשה, וגם צריך לשלם חובות, אין חולק על כך. אנחנו רוצים לעודד את הרשויות לגבות את המסים, להגדיל את הכנסותיהן ולאזן את התקציבים שלהן, כדי שייפסקו גם עוולות אחרות, כמו הלנת שכר ברשויות המקומיות. אבל לא מתקנים עוול אחד בעוול אחר. גם אם מוסר תשלומי החובות לרשויות המקומיות אצלנו הוא רע, אסור להפר כללי יסוד של הדמוקרטיה כדי לאכוף חוק. הפתח לשחיתות כאן הוא עצום. בתקשורת נמסר, למשל, כי אחותו של שר הביטחון, ראש המועצה במצפה-רמון, הקפיאה את חשבונות הבנק של מתנגדיה הפוליטיים על רקע חובותיהם למועצה. אינני יודע אם הדברים נכונים או אינם נכונים, אבל כך נאמר בתקשורת.
אבל עובדה היא שהדבר אפשרי, שקיים הפתח הזה לגבייה סלקטיבית ממניעים פוליטיים, שנוצר מתוך הפרת כללי היסוד של הדמוקרטיה, משום שהרשות המקומית היא גם הרשות הקובעת את החקיקה המקומית, גם הרשות השופטת וגם הרשות המבצעת. אסור שהקשיים של הרשויות המקומיות יגרמו לנו להרוג את עקרונות היסוד של הדמוקרטיה, שמשמשים היום כלבי השמירה האחרונים של מדינה ששוקעת במהירות בשחיתות.
מה שמוצע בהצעת החוק שלי הוא הכנסת חוליה אחת בלתי תלויה – בית-משפט לעניינים מקומיים – לתוך מערכת גביית החובות של הרשות המקומית. כאשר אדם חייב לרשות, הרשות פונה לבית-המשפט לעניינים מקומיים, והוא הגוף שמוסמך להפעיל את מערכת ההוצאה לפועל אם ימצא לנכון לעשות זאת. אינני מתכחש לכך שזה עלול להקשות על הרשות המקומית בגביית חובותיה, אבל כך ראוי שייעשה. יכול להיות שיהיה צורך להגדיל את הקיבולת של בתי-המשפט לעניינים מקומיים, את הספיקה שלהם, אבל צדק צריך להיעשות גם אם קשה לעשות אותו. בכנסת הקודמת העליתי הצעת חוק דומה, ושר הפנים דאז, אופיר פינס, קם להשיב לי ולהסביר מדוע הממשלה מתנגדת, ותוך כדי דיבור הבין שיש טעם בדברים ויש צדק בהם, והציע לי לעכב את ההצעה ולהפוך אותה להצעה לסדר-היום כדי לדון בה. הממשלה הקודמת התפזרה לפני שהשר דאז, אופיר פינס, הספיק לעשות משהו בעניין הזה. אני מקווה שהיום נוכל להכיר בעיקרון החשוב הזה, לקבל את ההצעה הזאת כהצעה טרומית ולהמשיך בעבודה עליה כדי לשמר את העיקרון בלי לפגוע פגיעה קשה ברשויות המקומיות. תודה רבה.
תודה, אדוני היושב-ראש. השר אדרי, ביושרתו הרבה, לא אמר שלא צדקתי במה שאמרתי, הוא רק אמר שלעיריות יהיה קשה. בשקלול של קושי מול צדק, במערכת האיזונים, אני לא בטוח שנכון לעשות עוול ולהגדיל את הפתח לשחיתות. אבל כיוון שאיני רואה טעם בכך שהצעת החוק הזאת תיפול בהתנגדות הממשלה - שאומרת, קשה לי, ולא אכפת לי שזה לא צודק - אני מבקש  להפוך את ההצעה  הזאת להצעה לסדר-היום ולהעביר את הדיון בה לוועדת הפנים. תודה רבה.
אדוני היושב-ראש, אדוני השר, חברי חברי הכנסת, במלחמת אירן-עירק סיפרו סיפור על שני טייסים, אירני ועירקי, שהתנגשו בקרב אוויר, והמטוסים שלהם צללו אל הקרקע.
המטוסים שלהם צללו אל הקרקע, ונשאלה השאלה, מי התרסק ראשון.
אדוני היושב-ראש, אני מודה לך על שהסבת את תשומת לבם של חברי הכנסת לכך שאני עומד לומר דברים קשים. במלחמת אירן-עירק סיפרו על שני מטוסים, אירני ועירקי, שהתנגשו, ושאלו מי התרסק ראשון,  האירני או העירקי. התשובה הלא כל כך חכמה היתה: מה זה חשוב. לכאורה תשובה פשטנית על השאלה מה צריכה להיות התייחסותה של מדינת ישראל למלחמת האחים ברצועת-עזה: למה זה צריך לעניין אותנו, שיהרגו אחד את השני. אבל זאת תשובה רעה. היא תשובה רעה משום שהיא מאפשרת לרבים מתוכנו לתמוך באחד הצדדים מתוך תקווה שהוא טוב יותר לישראל, לחזק את אבו-מאזן, לתת לו נשק, להעביר לו תחמושת, מתוך תקווה שהוא פרגמטי יותר, ואתו יהיה קל יותר להסתדר. מבחינת ישראל, המלחמה בין "חמאס" ל"פתח" ברצועת-עזה היא מלחמה טקטית, על איך צריך לחסל את ישראל, וכך צריכה להיות ההתייחסות שלנו למלחמה הזאת. המלחמה הזאת היתה צריכה לגרום לממשלת ישראל – אילו היתה לנו ממשלה – לקום ולומר קבל עם ועולם: אלה אויביך, ישראל. אלה הפרטנרים שמציעים לנו. הגיעה העת לקום ולומר את האמת, שהפרדיגמה של שתי מדינות לשני עמים ממערב לירדן עברה מן העולם.
אסור לאפשר למדינה פלסטינית לקום ממערב לירדן אם חפצי חיים אנחנו. יש להם כבר מדינה. ירדן היא פלסטין. זו מדינת הלאום שלהם, וארץ-ישראל שייכת לעם ישראל. תודה רבה.
תודה. אדוני היושב-ראש, אני אתבקש לאותו נושא שעלה כאן, והוא – מעלה המוגרבים. מי שמציע שכל ענייני ירושלים יופקדו בידי הווקף, בוודאי תומך בהצעתה של חברת הכנסת קולט אביטל. העבודות שהתקיימו היום נעשו ברחבת הכותל המערבי. מי שיוותר על הר-הבית לערבים יוותר בהמשך גם על הכותל המערבי; מי שוויתר על כל חברון לערבים יוותר בהמשך גם על ירושלים, כי זה לא שלך - את לא מרגישה שזה של העם היהודי ולא של העם הערבי. הלוא לא שמעתי אותך אפילו דקה מציעה שהווקף יתאם עם ממשלת ישראל את החפירות שהוא ערך כדי להשמיד את שרידי בית-המקדש בהר-הבית, לא מחית על החפירות ב"אורוות שלמה", במסגדים התת-קרקעיים שהם הקימו שם. 250 משאיות אדמה הם הוציאו, השמידו את השרידים הארכיאולוגיים, ואין פוצה פה ומצפצף בקרב השמאל בישראל. אבל כשבונים גשר להר-הבית כדי לקיים זכות חוקתית של חופש פולחן, שאת תומכת בו, לא שמעתי אותך תומכת בזכותי להתפלל על הר-הבית, כי זה המקום הקדוש ביותר לעם היהודי.
שמותר לי להתפלל על הר-הבית?
אני מבקש שבפרוטוקול יהיה כתוב שחברת הכנסת קולט אביטל תומכת בזכותי להתפלל על הר-הבית, אני אקח אותו אתי. תודה.
תודה. אדוני השר - אני שמח שגם סגן שר הביטחון נמצא אתנו, כי הוא היה שותף לדיונים בנושא הזה בוועדת החוץ והביטחון בקדנציה הקודמת של הכנסת. מה שמתרחש בפועל הוא, שיש כסף מספיק לאסוף את המסכות, אבל אין כסף מספיק לשקם אותן ולהחזיר אותן לאזרחים, ובוודאי יהיה פער זמנים גדול מאוד בין האיסוף להחזרה. אם אנחנו אומרים שהמסכות דורשות איסוף - שצריך לאסוף אותן כי 40%-30% מהן אינן כשירות, אבל 60% כשירות - אנחנו משאירים את 100% האוכלוסייה בלי שום אמצעי מיגון.
לא קיבלתי תשובה על שאלתי.
אני מבקש להעיר על מה שאמר חברי חבר הכנסת דב חנין על השקפותיו הימניות של מר דני תרזה. הוא נחשב לאויב ההתנחלויות ברבים מאוד מיישובי יש"ע, ולכן אני מניח שהוא קיבל את מה שאמרת היום כהוקרה. אבל אני מבקש לשאול על תוואי הגדר באזור ואדי-פוכּין, באזור בתיר ובאזור וואלג'ה - אזורים שבהם יש גדר שאמורה לעטוף את גוש-עציון מצד אחד ותוואי הגדר הולך לחנוק כפרים ערביים רבים בזמן שהיא באמת מיותרת מבחינה ביטחונית. האם מערכת הביטחון תעמוד בהקמת הגדר על הפגיעה בערכי נוף ועל הפגיעה בכפרים הערביים באותו אזור?
יכול להיות שאפשר לשקול במקומות האלה חלופות ולא הקמת גדר.
אדוני היושב-ראש, אדוני השר, חברי חברי הכנסת, בדברי ההספד שנשא היום ראש הממשלה לזכרו של יורי שטרן, עליו השלום, הוא ציטט משירה של נעמי שמר: "ארץ-ישראל שייכת לעם ישראל". אבל בעניין הזה ראש הממשלה רק נאה מצטט. תוכנית ההתכנסות שלו, למשל, היא ההיפך הגמור מהשיר של נעמי שמר. היא ההיפך הגמור מהאמירה הציונית הערכית הזאת. הוא רק נאה דורש, אבל במעשיו הוא מבקש להסגיר לאויב הערבי את יהודה ואת השומרון. אצל אולמרט, אחד בפה ואחד בלב. לעומתו, הנציג הבכיר של "שלום עכשיו", שר הביטחון עמיר פרץ, פיו ולבו שווים. הוא מצהיר שהוא רוצה לעקור את ההתיישבות היהודית מיהודה ושומרון, וגם עושה מעשה. ולא מעשה אחד - מעשים הרבה הוא עושה. הוא מנסה, הוא מנחה, הוא מוציא צווים מינהליים אנטי-דמוקרטיים שמגלים עשרות יהודים מבתיהם, ממקומות עבודתם, מלימודיהם, ועכשיו הוא מבקש גם להחריב מאחזים ביהודה ובשומרון. אריאל שרון, שהקים את כל המאחזים הללו, שסימן כל גבעה המיועדת להתיישבות, היה ציני דיו להזמין מטלי ששון דוח על כל הפרות החוק שלו, ולא התכוון אפילו לרגע אחד לעקור את המאחזים, כי הרי יכול היה לעקור אותם ביום שהחריב 25 יישובים ולא עלה על דעתו לעשות כך. הוא לעג לכולם. אבל עמיר פרץ מונע היום אפילו בנייה לצורכי ריבוי טבעי ביהודה ושומרון, שהותרה אפילו על-פי מפת הדרכים, ומאיים להרוס גם מאחזים. ולמה דווקא עכשיו? מאותה סיבה שמינה לשר את גאלב מג'אדלה. לא אהבת הערבים ולא שנאת המתנחלים מנחים אותו היום אלא אהבת המתפקדים והמלחמה הפנימית שלו על כיסאו הרעוע במפלגתו. חברי הכנסת, אנחנו אחרי הקרע הלאומי של הגירוש מגוש-קטיף ומצפון השומרון, ואנחנו אחרי הטראומה הלאומית של עמונה, והנה בא שר הביטחון הכושל הזה, שותף בכישלון הקולוסלי במלחמת לבנון - זה שאינו מצליח למנוע את מתקפת ה"קסאמים" בדרום, ולא מצליח לעצור מבריחי סמים ונשים ונשק בגבול מצרים - ועל מי הוא רוצה להיות גיבור? על מי הוא חכם? חכם על חלשים. למען קומץ פעילי "שלום עכשיו" שיצביעו בשבילו הוא רוצה קבלות של עקירת מאחזים. ואם יחולל טראומה לאומית נוספת שרק תגרום לנו להתגעגע לאירועי עמונה, מה זה חשוב לו? עמיר פרץ שנכשל במלחמה בערבים מבקש להכות ביהודים כדי לנצח בפריימריס שלו. אני מבקש להודיע לו מכאן שאנחנו לא מתכוונים לשלם את מחיר מלחמתו הפוליטית. תודה רבה.
אני דווקא השתכנעתי שכדאי להסיר את זה מסדר-היום, כי אלה עניינים פנימיים של מפלגת העבודה, חבל לי להתערב.
תודה. אדוני היושב-ראש, חברי הכנסת, לא הייתי מציע את הצעת החוק הזאת אם לא הייתי רואה במו-עיני אנשים נוהגים ומסתכלים במסך טלוויזיה בלוח שלפניהם. וראיתי את זה ברמזור, ובאמת לא היתה תאונה, האיש רק לא התעורר בזמן כשהתחלף האור, וכולם צפרו והסיחו את תשומת-לבו מהסרט והוא נאלץ לנהוג.
לא יודע מה היה בחדשות. זה היה בשעת אחר-צהריים מאוחרת, כלומר כשראיתי את המסך דולק - - -
אבל אם יש פרצה – נראה שיהיה גנב. ואף שהמסך מותקן בצד השני, לכאורה למי שיושב לצד הנהג – צדק חבר הכנסת אפי איתם – תשומת-הלב שלנו מוסחת. יכול להיות שצריך יהיה להרחיב את ההנחיות האלה. אני רואה יותר ויותר משתמשים ב-GPS עם מסך שמראה להם איפה הם נמצאים בעולם ולאן הולך החץ, וזה מסיח את תשומת-הלב בנהיגה. אז יש GPS שרק מדבר אליך, אבל יש GPS שאנשים גם מסתכלים לראות: הנה החץ שלי, אני נוסע צפונה, נוסע דרומה, והרבה פעמים אנחנו עלולים להיכנס ולהגיע למקום שלא התכוונו.
ולפיכך, בלי להאריך בדברים, אני מציע שהכנסת תתמוך בהצעת החוק הזאת. היא בוודאי תשפר את בטיחות הנוסעים ברכב. לא עולה על דעתי – מכיוון שאנחנו כמובן נאפשר התקנת מסכי וידיאו או DVD במושב האחורי - שהנהג ישב במושב האחורי רק כדי לראות את הסרט.
תודה, גברתי. האם נוכל לקבל - אילו חוקים צריך להתאים ולשנות - כדי שנוכל לעקוב אחרי ההתקדמות ולראות אם יש צורך להגיש הצעות חוק פרטיות - - -
אני רוצה לומר שאפילו למען הסר לזות שפתיים – הרי מאשימים אותנו שהתעשיות הביטחוניות שלנו נותנות שוחד במקומות שונים בעולם ולכן ישראל נמנעת מאשרור האמנה. נדמה לי שיש טעמים טובים לזרז את החתימה ואת האשרור.
היתה עתירה לבג"ץ שבהפגנה של השמאל בתל-אביב אסרו על המשטרה לחייב את המפגינים בעלות האבטחה.
תודה, אדוני השר. באמת הכותב פרסם מאמר באתר "מנהיגות יהודית", מאמר בגנות הרב הראשי לצה"ל לשעבר, הרב וייס. אינני עוסק בשאלה אם במאמר היה תוכן של העלבת עובד ציבור או לא. מעדות הנאשם במשטרה עולה כי הרב וייס לא הכיר את הכתבה הזאת ולא ידע עליה, והפעם הראשונה שהוא ראה אותה היתה בחקירה במשטרה, והוא לא התלונן. השאלה היא: מהו מנגנון הזיהוי שבאתר מסוים מתפרסם מאמר שהרב הראשי מותקף בו? אני כתבתי מאמרים חריפים הרבה יותר ב"מעריב", ואני לא בטוח שמישהו בא לתבוע את "מעריב". לי יש חסינות, לכאורה, אבל את "מעריב" היה אפשר לתבוע. מה המנגנון שבו מישהו במשטרה נותן הוראה: תעקבו אחרי האתר "מנהיגות יהודית" או אחרי האתר "נכבה 48"? זאת היתה השאלה. איך מסמנים את האתרים שנבדקים – כי לא הרב וייס התלונן, אלא מישהו במשטרה יזם את התלונה.
בכתב האישום כתוב שהוא נאשם בהעלבת עובד ציבור.
זה היה עלול לגרום לאלימות; משהו כמו מה שמישאל חשין אמר: אני אגדע את ידו.
תודה רבה, אדוני השר. באירוע עמונה היה אירוע מצולם מפורסם של פרש משטרתי שרמס אחד מהמפגינים, דמות מוכרת, שתבע בהליך אזרחי וזכה בתביעה שלו בשל הפגיעות החמורות שנפגע. השוטר שרמס את המפגין בעמונה לא הושעה. להבנתי, המסר לשורות המשטרה הוא שאפשר לרמוס מפגינים, גם אם זה גורם להם פגיעות חמורות. אי-השעיה של פרש על סוס שגורם חבלות חמורות לאדם היא מסר ארגוני. אני בטוח שאתה, כשם שאתה מופקד על הסדר הציבורי, אתה גם מתנגד לאלימות המשטרתית על כל גילוייה. אני משוכנע שכלי ההשעיה עשוי לזרז את הטיפול החקירתי והמשמעתי, כי אם האיש נקי, ודאי נכון להחזירו לשורות המשטרה; אבל אם הוא פגע שלא כדין, הפעיל כוח בלתי מידתי וגרם חבלות חמורות, אסור שאנשים כאלה ישרתו במשטרה.
תודה, אדוני השר. אכן, האירועים בבילעין חזרו על עצמם מדי שבוע, והיה רושם שמצד אחד יש פגיעות חמורות גם בקרב שוטרים, אולי קלות יותר, אבל חלק מהמפגינים נורו בכדורי גומי ונפגעו. מפגין שאיבד עין הגיע לכותרות. מצד שני, היה איזה פער בין מספר המעצרים לשימוש באמצעים קשים יחסית. היה רושם שאם המשטרה היתה מביאה לצורך העניין 1,000 שוטרים ועוצרת את כל המפגינים שבוע אחרי  שבוע, אולי לא היה צריך להפעיל נשק, יכול להיות שאפשר היה להסתפק במעצרים. חלק מהאירועים שם מתקיימים בתחומי יהודה ושומרון; לא הכול בצד של מדינת ישראל, של "הקו הירוק". באירועים בתחומי יהודה ושומרון המשטרה יכולה לבקש משר הביטחון להוציא צווי הגבלה כפי שהוציא מול מתנחלים ביהודה ושומרון. לא ראיתי אפילו בקשה אחת לצו הגבלה על כניסה ליהודה ושומרון של המפגינים בבילעין.
אם היינו יודעים מראש מתי תינתן התשובה, זה היה מקל. צריך לתת התרעה של יום.
אדוני היושב-ראש, חברי הכנסת, המפכ"ל שהלך שלשום, הרמטכ"ל שהלך לפניו, ראשי רשות המסים – אלה מינויים שיצאו בשעתם מחצר שרון. יש אנשים שרואים בהסתלקותם של אלה משום הקללה הכתומה. ואני אומר, זאת לא קללה כתומה, אבל מי שבוגד בעקרונותיו האידיאולוגיים, לא צריך להתפלא על כך שהוא ממנה אנשים שאינם ראויים, ולהיפך: מי שעובר על כל צו והוא מושחת, לא צריך להתפלא על כך שהוא יבגוד במוקדם או במאוחר גם בעקרונותיו האידיאולוגיים. לכן אין להתפלא על כך שראש הממשלה והשר גדעון עזרא מבקשים לקרוא להר הזבל חירייה על שם אריאל שרון.
תודה, גברתי היושבת-ראש, ותודה על כך שהתחשבת ואני יכול לדבר אף שהחמצתי את תורי. רבותי השרים, חברי חברי הכנסת, הדיון הזה יכול היה להיות דיון ענייני, אולי טעון, אולי קוטבי, בין שתי תפיסות עולם – חברתית-סוציאליסטית וכזאת שדוגלת בהפרטה ובמשק חופשי; האינטרסים של העובדים מול היכולת להשתחרר מחובות עבר אדירים - מחוסר היעילות, מהחשמל חינם, מכל מה שאנחנו אוהבים או שונאים בחברת החשמל. כל פעם שאני מדליק את הבוילר בבית, אני לא מצליח להשתחרר מהתחושה שאני נותן יד למערכת מושחתת. אני לא מצליח להשתחרר מהתחושה שגם כשהטורבינות של חברת החשמל מסתובבות הודות לגז טבעי או לפחם – אם העסקאות שהובילו לרכישה הזאת היו ענייניות, תקינות וטובת מדינת ישראל עמדה לעיני מי שחתם והעדיף דווקא מקור כזה לגז הטבעי על פני מקור אחר, שהעדיף דווקא הובלה בחברה אחת של הפחם על פני חברה אחרת. אנחנו שקועים במדמנה של שחיתות, הר זבל של שחיתות, וכל החלטה שמתקבלת פה, גם כשהיא עניינית, יש עליה כתם של חשד או חשש שאיננו מבינים את המניעים האמיתיים, את האינטרסים האמיתיים שעומדים מאחוריה. אין לי ספק שאין לי ברירה אלא לתמוך היום בחוק הזה אם אני רוצה, כמו כל אזרחי ישראל, שיהיה לי חשמל בבוקר. אבל עד שלא ננקה את האורוות ועד שלא ננקה את השחיתות העמוקה שכל מערכת הממשל בישראל טבועה בה, לא יהיה אפשר לצאת מהתחושה העמוקה שאנחנו אנוסים לקבל את ההחלטות הללו כדי שיהיה חשמל, כדי שבתי-החולים יפעלו, כדי שלילדים יהיה חשמל, כדי שלצבא יהיה חשמל. שמעתי את שר התשתיות מדבר ברדיו ואומר שאין לנו ברירה אלא לקיים את התהליך הזה. אני רוצה שלא רק האוויר שאנחנו נושמים אלא גם החשמל שאנחנו צורכים יהיה נקי מרווחים של בעלי הון שהושגו שלא במשפט.
תודה. אדוני היושב-ראש, רבותי השרים, חברי חברי הכנסת, מדובר בתיקון שכחה שנפלה מלפני ממשלת ישראל. שכחו שאירן היא אויב. זכרו את תימן, אבל משום-מה, למרות איומי ההשמדה מאירן -  היא לא היתה אויב כשביקרתי שם ב-1972, בינתיים הפכה לאויב - אולי האויב המסוכן ביותר לישראל,  ואני מציע בזאת לצרף גם את אירן לרשימת המדינות שאסור לאזרח ישראלי לבקר בהן בלי שהוא עובר בכך על החוק למניעת הסתננות. תודה רבה.
תודה. אדוני היושב-ראש, אדוני השר, חברי חברי הכנסת, ועדת-זיילר עשתה עבודה מצוינת, שראויה לכל השבחים, אבל הלוואי שהייתי בטוח שהמסקנות שלה נוגעות רק לפרשת פריניאן. פרשת רשות המסים היא עוד הוכחה שהריקבון מתפשט בגוף הזה ששמו מדינת ישראל. כבר לא מדובר באיזה פקיד שמקבל שוחד מקבלן או מאיש עסקים. המחלה התפשטה בכל המערכות של הגוף השלטוני שלנו, והגרוע ביותר, במערכות שאמורות לשמור על החוק. ישראל חולה באיידס של שחיתות. אדם בריא, כאשר חודר חיידק לגופו, יש לו מערכת חיסון שיכולה לזהות את הגוף הזר הזה, לייצר נוגדנים נגדו ולחסל אותו. חולה איידס, אם נגיף ה-HIV חודר לגופו, הוא חודר אל תוך מערכת החיסון וגורם לה לייצר נגיפים, במקום לייצר נוגדנים למחלה. כך קורה למדינה שהפשע חודר למערכות אכיפת החוק שלה, והן מתחילות לייצר פשע במקום להילחם בו. מה ראינו בפרשת רשות המסים? ראינו מקרה שסוכן של רשות המסים נרצח, אבל המשטרה סוגרת את התיק הזה בתוך שעות עם הגדרה שמדובר בהתאבדות. ראינו תיק של 500 עמודים על השחיתות במערכת רשות המסים שמוגש לפרקליטות, והפרקליטות סוגרת אותו בתוך שלושה ימים, אחד מהם שבת, בהגדרה של "אין אשמה". ראינו את אלה שהתלוננו על השחיתות ברשות המסים כשהם מגישים תלונות לנציבות שירות המדינה ולמחלקה לחקירות שוטרים. הם עצמם מוצאים עצמם נאשמים, חייבים לענות על תלונות נגדם. אני מאשים שמערכות אכיפת החוק במדינת ישראל הן עצמן התחילו לייצר פשע ושחיתות. אפשר להילחם בתופעות הללו. צריך אדם אחד שינקה את האורוות הללו, אבל כאשר ראש הממשלה, שצריך לעמוד בראש מבצע הניקיון הזה, הוא עצמו עומד בפני האשמות פליליות בקרוב, ומאוד מעניין אותו לדעת מי יהיו המפכ"ל וסגן המפכ"ל שירכיבו את צוות החקירה שלו - אולי איחרנו ואולי צריך יהיה להחליף בראש ובראשונה את הראש, לפני שאפשר יהיה לנקות את האורוות הללו. תודה רבה.
תודה, אדוני השר. חשת שמשהו לא בסדר - מדובר בעסקה של 100 מיליון אירו; מנופים שנקנו מספק סיני; ביקשת ומינו ועדת בדיקה. הוועדה, עם כל הכבוד, ואין הרבה כבוד, נתנה דוח מרוח לחלוטין. היא לא נכנסה לשאלות, למה מר עוזני נפגש עם הספק הסיני במסעדה בסין ולא עשה כך עם אף ספק אחר, היא לא נכנסה לשאלות מדוע הסכים מר חרמש לעבור בנמל בדיקת פוליגרף; מר עוזני סירב לעבור בדיקה כזו, והוועדה אמרה שזה לא תקין, אבל לא ראיתי שום התייחסות לזה בהמשך. לא שמעתי כאן ולא שמעתי התייחסות שלך, מדוע נאסר על המבקר שביקשת למנות להיפגש עם הספקים; מדוע לא נשאלו המנכ"ל והיושב-ראש אם קיבלו אישור מרשות החברות לנסיעה לסין. הדוח שהתקבל על-פי בקשתך, להבנתי, הוא מריחה, הוא לא בדיקה. מה בכוונת המשרד לעשות עם דוח שהוא רצה בו כי הוא הריח שמשהו לא בסדר שם, אך הוא עובר על כך לסדר-היום?
האם תהיה מוכן להעביר לי את המשך המעקב?
מתי, להערכתך, תהיה לתושבי קריית-שמונה אפשרות לטוס לתל-אביב?
תשתפרו, ואז לא נצטרך לדבר.
נכון שזה לא הזמן, אבל למה - - -
תודה. גברתי היושבת-ראש, רבותי השרים, חברי חברי הכנסת, אני לא אאריך, כבר דובר בנושא בדיון הקודם בהצעות החוק הללו. מדובר בהצעה לקבוע את גיל 17 כגיל שמתיר לאדם להשתתף בבחירות לכנסת, בדומה למה שנעשה בבחירות לרשויות המקומיות. אינני רואה הבדל בין ההחלטה במי לבחור לראש עיר - ורשאים לעשות זאת כבר בגיל 17 - לבין ההחלטה בבחירות לכנסת. בשנים האחרונות אנחנו עדים להתעניינות הולכת ופוחתת ולאי-אמון של הציבור הישראלי בדמוקרטיה, שמתבטאים - - -
- - - אי-אמון שמתבטא – מכנסת לכנסת – בשיעורי הצבעה ובשיעורי השתתפות יורדים והולכים, עד כדי חשש לאובדן הלגיטימציה של בית-המחוקקים, אם הוא לא יזכה אפילו בהשתתפות של רוב ציבור הבוחרים בעם. נדמה לי שאנשים צעירים בגיל 17 הם אנשים מעוניינים, מעורבים, אידיאולוגים. תזכרו מה שנאמר פעם, שמי שלא היה קומוניסט עד גיל 17 הוא רשע, ומי שנשאר קומוניסט אחרי גיל 40 הוא טיפש - - -
וכיוון שהחוכמה ניתנת לגילאי 17, אני מציע לחברי לתמוך בהצעת החוק הזאת. תודה רבה.
אתה לא נגד הסדר עם הבדואים בנגב.
חבר הכנסת אורון, אתה לא - - -
אתה לא אומר להוריד אותם, לגרש אותם - - -
לא. אבל, אתה - - - טיפול בהם.
אתה רוצה להחיל עליהם את - - - תכנון ובנייה של - - -
אדוני היושב-ראש, אדוני השר, חברי חברי הכנסת, הצעת החוק הזאת, שבאה לחוקק חובת עדכון בהיקף של 2% לסל הבריאות מדי שנה, באה בעצם למנוע מצב של אין גבול, מצב שמזמין לחצים, הפגנות, סחטנות רגשית וסחטנות של חברות תרופות, במקום שתהיה מערכת מסודרת, הגיונית, שאומרת שצריך לעדכן את סל השירותים והתרופות משום שהטכנולוגיות מתקדמות, מדע הרפואה מתקדם, הפרמצבטיקה מתקדמת, הביו-טכנולוגיה משיגה הישגים עצומים, יש מיכון חדש, יש תרופות חדשות שיכולות להציל חיים ולשפר את איכות החיים. גם הדמוגרפיה משתנה. האוכלוסייה משתנה - האוכלוסייה מזדקנת, ואוכלוסייה מזדקנת היא אוכלוסייה שנזקקת יותר לשירותי רפואה ולשירותי רפואה מתקדמים יותר. הארכת תוחלת החיים יש בה ברכה, אבל יש לה גם מחיר, ובמחיר צריכה לשאת המדינה. הגיעו חכמים למסקנה ש-2% עדכון הם התוספת המינימלית הנדרשת, והבקשה לחוקק את הדבר הזה, לקבוע, היא כמו בקשה לקבוע גבול, כדי שלא נהיה במצב של אי-סדר מוחלט, שכל מי שלוחץ יותר, סוחט יותר ומפגין יותר, הוא שמצליח בסופו של דבר לעדכן את הסל ואת התקציב. אז למה אנחנו מחכים? למה אנחנו לא מעלים את זה להצבעה? משום שהחוק הזה היה נופל היום. בתוקף משמעת קואליציונית הוא היה נופל היום, או שלא היה מתגייס הרוב הדרוש להעבירו, בגלל העלויות המשמעותיות הכרוכות בו. אם כך, לָמָּה יש לחכות? יש לחכות משום שהתחושה, גם בבית הזה וגם בציבור, היא שהממשלה הולכת ומסיימת את ימיה ולא תאריך ימים, ואנחנו בתקופת דמדומים של קואליציה וממשלה. וכאשר יגיעו חברי הקואליציה למסקנה שמיטת החולה חשובה יותר מכיסא השר, וכאשר יבינו גם הם את מה שהציבור אומר להם בכל סקר ובכל משאל דעת קהל - שימי הממשלה ספורים - יכול להיות שבתקופת הדמדומים הזאת של הקואליציה נוכל לחוקק את אחד החוקים החשובים ביותר של הכנסת השבע-עשרה. תודה רבה.
תודה, אדוני היושב-ראש. בשבוע שעבר היינו עדים לגל של שמועות, שאומר שוועדת-וינוגרד אינה מתכוונת להסיק מסקנות אישיות ואינה מתכוונת לשלוח מכתבי אזהרה או לפרסם דוח ביניים. היה ברור למדי מאין הספין הזה יוצא. ההודעה היום היא שהוועדה אכן מתכוונת להוציא מסקנות אישיות ולפרסם אותן, ואינני מניח שהמסקנות יקבעו שראש הממשלה ושר הביטחון הצטיינו בניהול המלחמה האחרונה, ולא יחליטו להעניק להם רכבת חשמלית או עט נובע חדש. אני מניח שהמסקנות יהיו קשירתם, באחריות ישירה, לכישלון במלחמה האחרונה. נדמה לי ששוב ראינו מהלך שהיה דומה למה שקרה כאשר היחצנים של רמון ניהלו את מערכת יחסי הציבור שלו. זה מה שנקרא באנגלית overdoing. לפעמים כשמנסים לעשות יותר מדי ולהסיט את תשומת הלב ולעשות ספין אחד יותר מדי, מקבלים את התוצאה ההפוכה. תודה.
אדוני היושב-ראש, חברי חברי הכנסת - -
- - חלק גדול מהמדענים הם אנשים שהקדימו את זמנם.
חלק גדול מהנאום הקודם, באמת הקדים את זמנו, ויש דברים שהם באמת עניין של ראייה למרחוק והיכולת לצפות דברים, לצפות את העתיד.
אבל היום הלאומי למדע זה יום של הצדעה להישגים של מדענים, של חוקרים, של הרוח האנושית, כשאנחנו יודעים שבהישגים הללו לא הכול מדיד. יש דברים שקל למדוד; הישג שמישהו, בעקבותיו, פיתח מכשיר והמכשיר נמכר במיליארדי שקלים – זה דבר שאפשר למדוד אותו. אנחנו יודעים להעריך. אבל לא הכול מדיד ולא הכול ניתן להערכה מעשית. היום הזה צוין על-פי יום הולדתו של אלברט איינשטיין. אני מניח שרוב הציבור לא יודע מה לעשות עם E=mc², אבל רוב האנשים יודעים מה אפשר לעשות עם פצצת אטום. כלומר, חלק מההישגים, משתורגמו לדברים מעשיים, אנחנו מעריכים אותם. אבל חלק מההישגים, שהסתיימו במשהו שנחשב למופשט לחלוטין ולא מעשי, הציבור אינו יודע להעריך אותם נכון. אני יודע שבתקופה שאיינשטיין רק התחיל להתפרסם, ליצנים בעיירה היו אומרים: איינשטיין ודאי יהודי גדול, אבל מה הוא עוסק בכל השטויות האלה? אם הוא היה יושב אצלנו כאן, בבית-המדרש, היה בוודאי מחדש חידושים עצומים. הגאווה על זה שאלברט איינשטיין הוא שלנו היתה מנותקת לגמרי מהיכולת האמיתית להעריך את ההישגים, מה המשמעות של ההישגים המדעיים הללו. אבל היהודים ידעו להיות גאים בכך שהם שני פרומיל מאוכלוסיית העולם אבל שליש או חצי מחתני פרס נובל. זו שאלה אחרת לגמרי איך העם היהודי זכה בדבר הזה, אם הרדיפות במשך שנים הן שיצרו ברירה כלשהי של האנשים החכמים והמוכשרים שהיו מסוגלים גם לשרוד. הם אלה שהתפתחו. אבל העם היהודי ידע להעריך למדנות. הגביר היה מחתן את בתו עם הלמדן, עם העילוי. והיום, במדינת ישראל, מחתנים עגל זהב עם עגלת זהב ומתפלאים שיש לנו בורים ועמי-ארצות. יש זהב גם במי הים. בשיעור של 5 עד 250 חלקים ל-100 מיליון חלקי מים. אפשר להפיק זהב ממי הים, אבל העלויות להפקת הזהב ממי הים גדולות מהרווח שאפשר לעשות מהזהב. אבל אצלנו כאן בארץ יש עורקי זהב אמיתיים של ידע וכשרון, רצון לחקור וסקרנות אמיתית. האם ממשלת ישראל, האם מדינת ישראל, משקיעה את המעט הדרוש כדי לחשוף את עורקי הזהב הללו?
מלה אחת. ב-2003 השקיעה הממשלה 1.03% מהוצאות המדינה למחקר ופיתוח. ב-2006 – 0.62%. הירידה הדרמטית הזאת אומרת שהמדינה אינה משקיעה את מה שדרוש כדי לפתח מחקר, מדע, ולהגיע להישגים הדרושים. תודה רבה.
תודה. אדוני היושב-ראש, חברי חברי הכנסת, הצעת החוק הזאת, ראשיתה בשדולה שאני עומד בראשה – השדולה למאבק בשחיתות. לפני השדולה הופיעו כמה אנשים שחשפו שחיתויות וגוללו בפני השדולה את מסכת הרדיפות והייסורים שהם עברו. אנשים שיש קבלות על כך שהשחיתות שהם חשפו – אכן מעשים שהיו, ולא המצאות שהם בדו מלבם. לא היה אפשר לפטר אותם, כי מבקר המדינה הוציא צו שאסר את פיטוריהם, אבל מעסיקיהם הצליחו להתנכל להם, לפגוע בתנאי העסקתם, לסגור את המשרד, ליטול מהם את הרכב ואת הטלפון, למנוע את העבודה שלהם, לנטרל אותם, למעשה. והדבר מהווה שיעור רע מאוד לכל מי שנתקל בשחיתות במקום עבודתו אבל רואה איזו מסכת ייסורים עוברים אלה שחושפים שחיתות. לפיכך, הצענו את הצעת החוק הזאת, שעיקריה הם שניים. אחד, רדיפת חושף שחיתות היא לא רק עבירה שדינה דין משמעתי, אלא היא הופכת בחוק הזה לעבירה פלילית שדינה עד שלוש שנות מאסר, אם מישהו פיטר חושף שחיתות או פגע בעבודתו. והתיקון השני, או קבוצת התיקונים השנייה, עוסק בכך שבית-הדין לעבודה יהיה מוסמך לפסוק עד 50,000 שקלים, ובמקרים של רדיפה חמורה ביותר, נשנית, שחוזרת והופכת שיטתית – עד 500,000 שקלים יכול לפסוק בית-הדין לעבודה בלא הוכחת נזק. הצעת החוק הזאת עברה בקריאה טרומית לפני שלושה חודשים, אבל אנחנו, המציעים – שלי יחימוביץ שהציעה ואני שהצטרפתי לאחר מכן, בהצעה השנייה – הסכמנו להמתין להצעת החוק הממשלתית ששר התמ"ת אמר שהוא מכין. אני משוכנע שהצעת החוק שהנחנו זירזה את הליכי החקיקה הממשלתית, ואני שמח ששר התמ"ת הרים את הכפפה. בשיחה עם חברת הכנסת יחימוביץ היום הוא ביקש שלא נעלה היום את החוק להצבעה, והוא התחייב עד לשבוע הבא להגיש את הצעת החוק הממשלתית, שאנחנו נצטרף אליה. עד יום רביעי ההצעה הזו תעלה - בתמיכת הממשלה. אני מברך את השר על כך שנענה לאתגר, שעמד בלוח הזמנים שהתחייב עליו, כדי שנוכל להעלות את הצעת החוק הזאת, שמבחינתנו היא סכר בפני שיטפון השחיתות ורדיפת חושפי השחיתויות. אני מקווה שנוכל להעלות אותה בתמיכת הממשלה בשבוע הבא ולהוסיף עוד נדבך למלחמה בשחיתות. תודה רבה.
אדוני היושב-ראש, תודה, חברי חברי הכנסת, תודה. הצעת חוק מעונות יום שיקומיים (תיקון מס' 3) היא הצעת חוק ראויה, והיא הצעת חוק חשובה. זו הצעה שקובעת שלא רק אלה שאובחנו כסובלים מפיגור שכלי יהיו זכאים לגמלה או יהיו זכאים למעון, ולא רק מי שאובחן כזכאי לגמלת ילד נכה יזכה לטיפול במעון כזה. לכן, גם אלה שסובלים מעיכוב התפתחותי ניכר, כלשון החוק, יהיו זכאים לטיפול במעון כזה. לכן החוק חשוב, וראוי להחיל עליו דין רציפות. אבל איננו יכולים אלא להצטער על כך שהחוק לא תוקן מוקדם יותר, משום שלהבנתי ממשלת ישראל היום מתנהגת כמי שסובלת מעיכוב התפתחותי ניכר. אולי אם היתה זוכה הממשלה במועד למעון טיפולי, לא היינו אוכלים היום את פירות הבאושים שלה. אחד המאפיינים הברורים ביותר של התפתחות תקינה של ילד או של מתבגר הוא היכולת ללמוד ולהפיק לקחים - ליישם אותם. והנה, המאפיין הזה נעדר כליל מדפוסי ההתנהגות של ראש הממשלה ושל כל ממשלתו כולה. כשהתפוצצו לנו הסכמי אוסלו בפנים - ו-1,500 חללים בבתי-הקברות שלנו מזכירים לנו מדי יום את האסון הזה, את האיוולת - נשבעו קברניטי המדינה כולם שלהבא לא רק יעקבו אחר הצהרות מנהיגי ערב אלא גם אחרי הביצוע בפועל. והנה, ראש הממשלה, שנבחר על תוכנית ההתכנסות, ותוכנית ההתכנסות שלו מתה עוד לפני שנולדה, ואז הושבע ונשבע אמונים למפת הדרכים, הצהיר בנאום מפורש רק לפני ימים ספורים כי עכשיו הוא גילה את האור בתוכנית הסעודית. הוא מחליף את תוכניותיו מיום ליום. הנה, גם בתוכנית הסעודית יש לו פתאום על מה לדבר. על מה הוא חושב שאבו-מאזן ידבר אתו? על מרק הקובה של שולה זקן? יתייעץ אתו איך להילחם בשחיתות, גם זאת שברשות הפלסטינית וגם זאת שבממשלת ישראל? הם דורשים לדבר על הפליטים הערבים ממלחמת השחרור. במקום לבוא ולהצהיר שאבו-מאזן, שהיה שותף להסכם עקבה על מפת הדרכים, לא עמד בשום התחייבות שלו, לא פירק את ארגוני הטרור, נכנע ל"חמאס", הולך עם ה"חמאס" לממשלת אחדות, לקח את 100 המיליונים שהתחייב שלא יועברו למשכורות ומשתמש בהם לתשלום משכורות, גם למנגנונים של ה"חמאס", ולא לפרויקטים הומניטריים כפי שהוא התחייב. הוא באמת לא למד לקח, לא הפנים ולא מיישם את הלקחים. כלומר, הוא מגלה דפוס פעולה מדויק של מי שמגלה עיכוב בהתפתחות הרגשית, השכלית. לפיכך, אין לנו אלא להצטער שהצעת החוק החשובה שהונחה בפני הכנסת, וראוי להחיל עליה דין רציפות, לא היתה מונחת בפנינו לפני שנים רבות, והיה לנו מעון טיפולי שהיה מסוגל לטפל בממשלת ישראל, על כל העיכובים ההתפתחותיים שלה. אני מבקש להסיר באופן פורמלי את התנגדותנו להחלת דין רציפות. מה שלא עשינו לפני שנים - כנראה מאוחר מדי.
תודה. אדוני היושב-ראש, רבותי השרים, חברי חברי הכנסת, חלקים גדולים מהולנד נמצאים מתחת לפני הים. הולנד מגינה על שטחיה מפני השיטפון בים הצפוני המאיים להציף אותה, על-ידי מערכת סכרים. הסכרים הם מה שניצב בין הולנד לשיטפון. ישראל בימים אלה נמצאת מתחת לפני הים של השחיתות. יש כמה סכרים שעוצרים את השיטפון. כל ילד הולנדי מכיר את הסיפור על הילד שראה חור קטן בסכר, הכניס לתוכו את האצבע, ובגבורה רבה, שעות רבות, מנע בגופו את השיטפון והציל את הולנד. אצלנו זה לא חור קטן בסכר - - -
מבקר המדינה היום עומד וחוסם בגופו את הפרצות הגדולות שיש בסכרים שעוצרים את שיטפון השחיתות מלהציף את מדינת ישראל. היום אנחנו מתבוננים במה שמתרחש סביבנו במדינת ישראל ומודאגים מהגל העצום של השחיתות, המאיים להטביע אותנו, ויותר מזה מודאגים גם ממה שנחשף בפרשיית רשות המסים, בוועדת-זיילר, שיש חששות שבמקרים מסוימים גם רשויות אכיפת החוק מעורבות ואינן נלחמות בשחיתות. היום אנחנו מצווים להגן על כל מי שנלחם בשחיתות הזאת, ומבקר המדינה עומד בחזית המאבק הזה. הצעת החוק שאני מניח בפניכם היום באה לבצר את מעמדו של מבקר המדינה ולהגדיר כמה הגדרות פשוטות הדרושות היום למבקר ולצוות שלו לצורכי העבודה. יש כמה הלכות פשוטות שראוי שייחקקו. אחת, שמבקר המדינה יהיה רשאי להצביע על חשש לעבירת משמעת ולהעביר את הערכתו זו ליועץ המשפטי לממשלה, ממש כשם שהוא רשאי לעשות זאת כשהוא חובש את הכובע של נציב תלונות הציבור. הדבר השני, לקבוע לוחות זמנים מחייבים במקום שהחוק היום אומר: בסמוך או מייד – שיהיה כתוב לוח זמנים: 60 יום, 15 יום, הכול לפי העניין. הדבר השלישי הוא שמבקר המדינה יוכל לקבוע קווים מנחים לדיווחים שהוא דורש כאשר הוא מאתר ליקויים – איך לכתוב, איך לדווח על תיקון הליקויים, בתוך כמה זמן, מה המסגרת שתחיל חובת הדיווח הזאת.
הנקודה הרביעית שאני מציע בחוק היא להוסיף את חובת תיקון הליקויים לעבירות המשמעת – שאם מי שחייב לדווח על תיקון הליקויים אינו עושה כן, יהיה חייב בדין משמעתי ויוכל  לעמוד לדין כזה. והנקודה האחרונה היא מה עושים כאשר מבוקר או גוף מבוקר ממש מצפצף – ממש מצפצף -  על דוח הביקורת, אינו עושה עמו דבר, אינו מתקן את הליקויים, אינו מדווח על תיקון ליקויים; מה עושה המבקר אז, או מה רשאי יהיה לעשות. ואני מציע גם שמבקר המדינה יוכל לדווח לוועדת הכספים כאשר אותו גוף מבוקר בא בשנה הבאה להמשיך ולבקש הקצבות מן המדינה – שתדע ועדת הכספים של הכנסת מה היו ממצאי המבקר ביחס אליו, ויותר מזה, מה עשה הגוף המבוקר בהמלצות המבקר, אם תיקן את הליקויים, אם צפצף עליהם. לכאורה, מי יכול להתנגד לתיקונים כאלה? ממשלת ישראל יכולה; ועדת השרים לענייני חקיקה יכולה. שמועה גונבה לאוזני שדווקא שר המשפטים – שיבוא להשיב על ההצעה הזאת – הוא לא התנגד מכול וכול בוועדה. היו סעיפים בחוק שנראו לו ראויים, אבל חבריו אמרו לו, ואני מצטט באופן חופשי לחלוטין משום שלא הייתי שם: שלא יעלה על דעתכם להוסיף שיניים למבקר; הוא נושך אותנו מספיק גם ככה. החשש הזה מפני ביצור כוחו של מבקר המדינה הוא מחריד, כשלעצמו. חברי הקואליציה, זִכרו – קואליציה זה דבר זמני, אבל השחיתות קבועה - -
- - וקרוב היום שאתם תשבו בספסלי האופוזיציה ותרצו – תרצו שלמדינת ישראל יהיו כלים להילחם בשחיתות, ולא להגן על המושחתים. אתם תרצו להיאבק על מינהל תקין ועל טוהר המידות, ולא תרצו שבהיסטוריה האישית של כל אחד ואחד מכם יירשם שהוא הרים את היד כדי להגן על שחיתות ומושחתים. חברי הקואליציה שאינם רוצים להזדהות עם מושחתים, אינם יכולים להתנגד לחוק הזה היום, אינם יכולים למנוע את חיזוק המבקר. מי שמתנגד לחוק הזה היום, מציב את עצמו בצד של הרעים, מציב את עצמו כמי שמגן על השחיתות ועל המושחתים. רק מי שמפחד מביקורת של מבקר המדינה, יכול להתנגד לחוק הזה היום. אני קורא לחברי הקואליציה – אם אינם יכולים להרים את ידם ולתמוך בחוק הזה, כי ראוי לתמוך בו – להיות רעבים או צמאים, ולא להיות כאן לפחות כדי שברישום האישי של כל אחד ואחד מכם - -
- - לא יהיה כתוב שאתם הגנתם על השחיתות. תודה רבה.
תודה, אדוני היושב-ראש. אדוני השר, חברי חברי הכנסת, 25 שנה טיפלתי בכוויות כרופא, וכשחדלתי ואינני יכול לנתח אותם כשהם זקוקים לכך, החלטתי שהגיע הזמן למנוע כוויות, ולכן הבאתי את הצעת החוק הזאת. אני מקווה שהיא תעשה את מלאכתה ונקטין את ההיפגעות הקשה הזאת באוכלוסיית הקשישים, באוכלוסיית הילדים, באוכלוסיות של חסרי הישע. אני מבקש להודות ל"בטרם", האגודה שתמכה וסייעה רבות בהובלת החוק הזה, ולד"ר מיכל חמו-לוטם, שעומדת בראש האגודה, לוועדת העבודה והרווחה וליושב-ראש שלה, לייעוץ המשפטי של הוועדה, ולנעמה כהן, העוזרת הפרלמנטרית שלי, ששלוש שנים מלווה את הצעת החוק הזאת. תודה רבה.
אבל איך נדע אם הליפסטיק גורם לאלרגיה איומה? אין היום מערכת שיכולה לבדוק אלרגיה.
אבל איך נדע אם המוצרים האלה לא מזיקים לאדם?
רעילות כן, נדע שזה לא רעיל.
תודה, אדוני סגן השר. אני מניח שהטעו אותך, משום שאם אתה מכיר את החלטת הממשלה על תוואי הגדר שם, ההחלטה היתה בתוואי ביטחוני מצוין, בשטחים שולטים, בפאתי הכפר חרבת-אעליה שמצפון לצומת אפרת צפון. אך אז גילו שיש שמונה בתים בלתי חוקיים – בב"חים – ערביים מעבר לכביש, ושינו את תוואי גדר ההפרדה; קירבו אותה לאפרת, הרחיקו אותה מחרבת-אעליה, בגלל שמונה בתים בלתי חוקיים, והעבירו את תוואי גדר ההפרדה לשטחים נחותים, אל תוך הוואדי למטה. אז אי-אפשר יהיה לספר לאף אחד שמכיר את השטח שצרכים ביטחוניים שינו את תוואי הגדר. בעקיפין קיצצו את עתודות הקרקע של אפרת, אבל פגעו בביטחון בגלל בנייה בלתי חוקית, במקום לאכוף את החוק. מדובר בשטחי C, לא בשטחים אחרים. שטחים שיש עליהם אחריות מלאה שלנו, ולמרות זאת הזיזו את תוואי הגדר בגלל בנייה ערבית בלתי חוקית. אותו הדבר נעשה בצומת יקיר – אני מניח שאתה מכיר את זה. אני מציע לשוב ולבחון את ההחלטה לשנות את התוואי, כי הגדר היא עכשיו בתוואי נחות מבחינה ביטחונית.
לא היה בג"ץ. הם לא העזו ללכת לבג"ץ, כי זאת בנייה בלתי חוקית, והם יודעים שזאת בנייה בלתי חוקית. לכן הם לא העזו ללכת.
מראש היתה גדר על שטח הקו הכחול של אפרת. קיצצו אותו בגלל הבנייה הבלתי-חוקית.
אתה תומך בהתיישבות בגוש-עציון...
מפלגת העבודה המסורתית תומכת בהתיישבות - - - היו"ר יצחק אהרונוביץ: חבר הכנסת אלדד, אנחנו עוברים לשאילתא הבאה. זה דיון אידיאולוגי.
רציתי לדעת אם מפלגת העבודה נסוגה בה מתמיכתה ההיסטורית בהתיישבות.
תקרא סקרים ותדע מה רוצה העם – – –
אבל, אדוני היושב-ראש, באמת.
באמת אף אחד לא שמע. מה לעשות?
טעות בידך,  לא היה אפשר לשמוע, מה לעשות?
אבל המיקרופון לא פעל, אין סיבה להרחיק חבר כנסת.
אדוני היושב-ראש, אדוני ראש הממשלה, רבותי השרים, חברי חברי הכנסת, מצב אבסורדי, מגוחך, שהממשלה רוצה להגיד משהו לכנסת, וממלמלת בפי שר הפנים  משהו שהוא יודע שאיש אינו יכול לשמוע אותו באולם. אבל נראה שהבושה של הממשלה כל כך גדולה שלא רוצים שהדברים יישמעו בקול רם. הלוא לפרוטוקול נגיע רק בעוד שבוע. מצב מביש. מדובר לכאורה בהארכת אופציה, להעביר אופציות לאיזה קבוצה בנקאית. אנחנו רוצים לדעת  על מה אנחנו מצביעים, אם לא להתנגד סתם. שר האוצר איננו כאן, ראש הממשלה שביקש להחליף את שר האוצר קיבל הודעה מהיועץ המשפטי לממשלה שהוא מנוע מלשמש באופן קבוע מחליף זמני לראש הממשלה. שר האוצר בנבצרות, ראש הממשלה בנמנעות, שר הפנים ממלמל משהו כדי שלא נשמע. זאת ממשלה שיש עמה קלון. רק משום שאיש לא טרח להסביר לכנסת כפי שצריך מה מבקשים, צריכה הכנסת כולה להתנגד להודעה עד שיבואו ויסבירו כבני-אדם מה הכוונה, ואז נוכל להחליט לגופם של דברים אם אנחנו תומכים או מתנגדים. עד אז, כיוון שעל הממשלה כולה מרחפת עננה של קלון, של ניגוד עניינים, של שחיתות, אנחנו נצביע נגד.
אולי שר תורן שיש לו סמכויות.
תודה. אדוני היושב-ראש, חברי חברי הכנסת, אתמול קלטו מצלמות ערוץ הכנסת את שרת החוץ מסתודדת בישיבת הסיעה עם ראש הממשלה, והמצלמות או המיקרופונים קלטו אותה אומרת: מה שמעצבן אותי זה צה"ל – לכאורה משום שצה"ל לא הציג תוכנית להתמודד עם ה"קסאמים" ברצועת-עזה. גם אותי יש דברים שמעצבנים בצה"ל. אחד מהם הוא כותרת שהופיעה הבוקר ב"הארץ", שאומרת: תוכנית צה"ל להידרדרות בעזה – אזור חיץ ליד הגדר. אני מבקש להזכיר לקברניטי המדינה וגם למפקדי צה"ל, שלפני קצת יותר משנה הם נתנו את ידם לפירוקו של אזור החיץ ולגירושם של 8,000 איש שישבו באזור החיץ הזה, ואם הם זקוקים למתנדבים כדי לאייש את האזור, אני יכול לתת להם 8,000 שמות. תודה רבה.
אדוני היושב-ראש, אדוני השר, הסעיף האחרון בסדר-היום של מליאת הכנסת היום נקרא: הפגיעה המתמשכת בבתי-העלמין היהודיים באירופה. אנחנו יודעים לבוא בטענות למדינות אירופה איך שם מחללים בתי-עלמין יהודיים, והם לא יודעים לשמור. הלוא זה באמת כתם על מדינת ישראל – הדרך שבה אנחנו שומרים על הר-הזיתים. מתי באמת ממשלת ישראל מתכוונת להתחיל לעשות משהו בעניין, ולא רק להבטיח?
אדוני היושב-ראש, גברתי השרה, חברי חברי הכנסת, לו היו במדינת ישראל מכרות זהב ויהלומים ובארות נפט, והממשלה היתה עסוקה בחורבנה של ההשכלה הגבוהה ובהתאנות לסטודנטים, היינו אומרים שזו ממשלה לא חכמה במיוחד. אבל במדינה שאין לה נפט ואין לה יהלומים ואין לה זהב ויש לה רק אוצרות מוח אנושי, הון אנושי, זה כבר פשע, זה לא טיפשות. פשע כדרך התבטאות, משום שאין שום סעיף בחוק הפלילי האוסר על ממשלה לפעול בניגוד לאינטרסים של המדינה. אז אני מבקש לדבר דווקא על דברים שיש בגינם סעיפים מפורשים בחוק הפלילי והממשלה מצפצפת עליהם. אני מבקש לדבר על הדרך שבה המשטרה טיפלה בהפגנות הסטודנטים, על האלימות הברוטלית שהתגלתה שם, באמצע תל-אביב, כאשר הסטודנטים ביקשו אכן לעבור על החוק ולחסום ציר תנועה. אז מה קרה? זו סיבה לשלח בהם את האנשים שגויסו למשטרה ליחידות מיוחדות שכל תכליתן להרביץ מכות ולהכות בלא הבחנה? אבל במשך שנים כולנו, כנראה, שותפים לפשע הזה של עצימת עין והתעלמות, כי כשהרביצו לערבים שתקנו, וכשהרביצו לחרדים שתקנו, וכשהרביצו למתנחלים אנחנו לא שתקנו, אבל האחרים שתקו. ובמשטרת ישראל עדיין משרתים היום שוטרים שצולמו משסעים נחיריים של מפגינים ודורסים אותם עם סוסים ומפצחים גולגולות. ואותו מנגנון, שאמור לענות על גלגול העיניים המתחסד של שרי ביטחון פנים ומשטרה לדורותיהם, שאומרים: רק הפעלת כוח במידה הראויה ואכיפת חוק וסדר, ואם יש למישהו תלונה, שיפנה למח"ש – מח"ש היא מחלקה לטיוח תלונות, היא אינה מתייחסת ברצינות לאלימות החולנית של חלק מהשוטרים. היא מטייחת את התלונות, היא גוררת רגליים ואינה מטפלת בהן. אם הורגים מישהו אז מתייחסים, אך אם הוא רק נשאר נכה, התלונה נקברת בהררי נייר. אז אני מגיע לסטודנטים שהכו אותם מכות רצח כי הם שתקו במשך שנים כשהרביצו לאחרים. ועכשיו כשהם חטפו את המכות הם פתאום מבינים שכשהערבים אמרו שמכים אותם לשווא וכשהחרדים אמרו שמרביצים להם סתם וכשהמתנחלים טענו שמתעללים בהם פיזית, אז הם צדקו. עד שמדינת ישראל לא תסיר את הכתם הזה של גיוס מכוון של אנשים עם נטיות סדיסטיות ליחידות משטרתיות מיוחדות, הכתם הזה ירבץ על כל משטרת ישראל ועל כל הממשלה, שנותנת גיבוי להתנהגות הזאת. יש לה חלק בפשע הזה. תודה רבה.
אדוני היושב-ראש, חברי חברי הכנסת, גם אני מבקש לברך את היועץ המשפטי לממשלה על כך שלא התרשם מ-60 העמודים שהונחו בפניו וקבע חד וחלק שאין שום כוונה לפתוח בחקירה נגד המבקר. בהקשר זה אולי ראוי להמליץ לראש הממשלה להחליף את סט היועצים שלו. הספין הזה לא עבד. אולי צריך להחליף יחצנים או עורכי-דין, וראוי שהוא ייקח עורכי-דין טובים אם אנחנו מסתכלים קדימה על מה שמצפה לו. אני בטוח שמישהו הציע לו. קשה לי לראות איך הוא מיוזמתו כתב מסמך של 60 עמודים מלאים נימוקים משפטיים שאין בהם ולא כלום. לעומת זאת, אני חולק על היועץ המשפטי על כך שהוא החליט שלא לערער על הקביעה שבמה שעשה חברנו רמון אין קלון. נדמה לי שאם ראש הממשלה יזדרז לצרף אותו לממשלה, הוא יוסיף נדבך נוסף להגדרה שמדובר בממשלה שיש עמה קלון.
אדוני היושב-ראש, אדוני השר, חברי חברי הכנסת, בתקשורת התפרסם לאחרונה כי בנקים בישראל, ויותר מכולם בנק לאומי, עדיין מערימים קשיים על העברת מידע על פיקדונות קורבנות הנאצים ונפגעי רדיפות הנאצים. מה בכוונת הממשלה לעשות כדי שהפיקדונות הללו יושבו לבעליהם, או לפחות יועמדו לרשות אותם ניצולים של רדיפות הנאצים שעדיין חיים בקרבנו, חלקם בעוני ובמחסור?
אדוני היושב-ראש, אדוני השר, אדוני סגן השר, חברי חברי הכנסת, אני מבקש לדבר על הכיבוש. יש כיבוש אחד בארץ-ישראל והוא הכיבוש הערבי. הוא התחיל במאה ה-8. לפני 40 שנה התחלנו לסיים את הכיבוש. היום אנחנו מציינים 40 שנה לסיום הכיבוש הערבי של ירושלים. הכיבוש הוא כמו סרטן בגופה של החברה הישראלית, כי עד שלא נסיים אותו לחלוטין ועד שלא נחיל את ריבונות ישראל מהירדן לים, באמת לא נשתחרר מהצורך הקבוע להילחם במי שקם להשמיד את מדינת ישראל. וזה הרקע למאבק לסיום הכיבוש. הערבים מגייסים כל מיני אנשים כדי להילחם בשורותיהם. הם מגייסים יהודים מבולבלים, הם מגייסים ארגוני שלום בין-לאומיים – נכדיהם של ארגוני השלום שהיו ארגוני חזית של ברית-המועצות, שקראה "ארגוני שלום" לכל ארגוני הטרור והגרילה שניסו לחולל מהפכות קומוניסטיות בכל מדינות העולם. אלה ארגוני השלום הבין-לאומיים. אבל ממשלת ישראל איננה באמת ממשלה ששולטת פה. זו ממשלת צללים. אם ממשלת ישראל היתה ממשלה אמיתית, היא היתה נאבקת בכיבוש. היא היתה נאבקת בארגוני הטרור הבין-לאומיים, שחוברים לארגוני הטרור הערביים בארץ-ישראל, ב-ISM למיניהם, מונעת את כניסתם לארץ, שוללת את יכולתם להפריע לחיילי צה"ל במילוי תפקידם. חייל צה"ל עומד במחסום, נלחם בטרור הערבי, וכאשר מארגנים פרובוקציה ומארגנים מארב מצלמות ותקשורת ומשליכים עליו אבנים, מתגרים בו ובאים לפרק את המחסום שלו והוא נסוג וחוזר ומנסה למלא את תפקידו, הוא לא זוכה לגיבוי משר הביטחון. מדיחים את המ"פ במקום להילחם במי שמסייע לטרור באופן ישיר. על זה הכאב, על זה הזעם. אם יש חייל צה"ל שהפעיל כוח בלתי סביר במאבק מול הפרובוקטורים שבאו להפריע לו במילוי תפקידו, צריך להעיר לו, צריך להסביר לו איך לפעול נכון. צריך גם לצייד אותו בכוח מספיק, כדי שאפשר יהיה לעצור את כל אלה שבאים לפרק את המחסומים ולהשליך אותם לכלא, ולא להשאיר אותו עומד בראש כוח קטן יחסית מול המוני מפגינים, ואחר כך להשליך אותו לכלבים. תודה, אדוני היושב-ראש. לסיום רק משפט אחד: שר ביטחון שאיננו מסוגל אפילו לספק ביטחון לעיר שלו, לא מסוגל גם להגן על חיילי צה"ל. תודה רבה.
מה מנע מכם להעביר את הכסף?
אתה מטעה את הכנסת, בכל הכבוד.
אתה מערבב כעת את מיגון מוסדות החינוך עם מיגון בתי המגורים. ראש הממשלה הצהיר לפני חמישה חודשים שהוא מקצה 300 מיליון שקלים. כמה מזה הוצא בפועל עד היום?
אי-אפשר לעשות חור בעגלה ואחר כך להגיד: הוצאנו 180 מיליון שקלים, כי לא הוצאתם אותם.
תודה. אדוני היושב ראש, רבותי השרים, חברי חברי הכנסת, אני מבקש להודות לכל צוות ועדת העבודה, הרווחה והבריאות, להודות ליושב-ראש הוועדה, לווילמה ולג'ודי, לעוזרים שלי – לנעמה כהן ולדנה לוי – ובראש ובראשונה, או באחרונה, למשפחות נפגעי הטרור שהסבו את תשומת לבי לעיוות שהיה קיים בחוק עד שתיקנו אותו היום. תודה רבה.
40 שנה – לא יכול להיות דחוף.
אדוני היושב-ראש, שר יש? יש שם. יש שם משהו, נדמה לי. לא רואה. לא חשוב. באמת לא חשוב. יש שר, אין שר, אין ממשלה ממילא, באמת לא חשוב. אפילו מטעמי נוהל זה כבר לא חשוב, כי הם לא קיימים. יש לנו ראש ממשלה שהצטיין באמירה הידועה שראש ממשלה לא צריך אג'נדה, הוא צריך לנהל. אז אם אפשר לרשום בפרוטוקול שהכנסת מבקשת מהממשלה לנהל. תתחילו לנהל, תתחילו למשול, תתחילו לעשות משהו. התחושה במדינת ישראל היא שאתם לא עושים כלום. אפילו לא ניכנס לוויכוחים האידיאולוגיים. תתחילו מלחמה, לא תתחילו מלחמה, כיבוש, לא כיבוש – תתחילו לעשות דברים בשביל האנשים. האחריות הבסיסית של ממשלה היא להגן על אזרחיה. אתם לא מסוגלים, הבנו. אתם לא מסוגלים למנוע את הירי בדרום, הבנו. אתם לא יוצלחים שאני לא זוכר כזאת ממשלה בתולדות מדינת ישראל – בסדר. אתם לא מסוגלים לעשות דברים שאתם לא יכולים, כי אתם פשוט לא בנויים לזה. אבל לפחות, אם אתם לא יכולים למנוע את הירי, תגנו על האנשים. תנו מיגון לאנשים, תפנו אותם, אל תיגררו אחרי גאידמק, תיזמו פעולות כדי לעזור לאנשים. אז אין סיוע חינוכי פסיכולוגי שם, ואין עובדים סוציאליים במידה הראויה, ולא עוזרים בשדרות לאנשים שהעסקים שלהם נדפקים, כי הממשלה לא מסוגלת להגן עליהם מפני ה"קסאמים". מה מפריע לממשלה הזאת להתחיל לעשות משהו? מה מנע ממנה לדאוג לתושבים בצפון? מה מונע ממנה היום לדאוג למקלוט ראוי בצפון? זו לא פוליטיקה, זו לא אידיאולוגיה. קצת אנשי מעשה בממשלה. לפחות תנהלו. הממשלה הנוכחית בישראל עונה על ההגדרה של ממשלת צללים. אי-אפשר להחזיק אותה ביד, לא רואים אותה, האחריות שלה היא וירטואלית, אין שום דין-וחשבון אמיתי של ביצוע מול מדדים, מול חוקים, מול עמידה בחוקים, מול החוקים שהממשלה הזאת עצמה מחוקקת. אז יש חוק הזנה. יש ביצוע שהוא פחות מחלקי, יש איזו משיכת כתפיים של חוסר אונים מוחלט, שמסבירה למה התקציב של השנה הזאת והתקציב של השנה שעברה, וזה התחיל קודם, והילדים היו רעבים אחר כך – מה זה מעניין? יש לכם כסף כמו שלא היה לאף ממשלה קודמת. יש לכם חוקים. מה מפריע לכם להאכיל את הילדים, לא הצלחתי להבין. הסברים נפתלים, מפותלים, של תקציב. של 5 מיליארדים, של 80 מיליארד ו-140,000 ילדים להזנה. למה הם לא מקבלים אוכל – אי-אפשר לקבל הסבר. סגן שר הביטחון בא להסביר למה אין מיגון. אז הוא אומר שהבעיה היא ב-2 מילימטרים בטון באיזה בית-ספר. זאת הבעיה בשדרות, שני מילימטרים בטון באיזה מקום. יש חוסר ביטחון מוחלט לאזרחי ישראל. הם לא יודעים מי מגן עליהם ואיך מגינים עליהם, ובא סגן שר הביטחון  ולא מתבייש לומר שהבעיה היא שני מילימטרים בטון באיזה מקום; פחות מהתקן, יותר מהתקן. אנחנו מתקרבים והולכים לממשלה שזה הגודל שלה: שני מילימטרים. תודה רבה.
הם לא חייבים על-פי החוק, אבל הממשלה חייבת – – –
תודה רבה. אדוני היושב-ראש, אדוני השר, רבותי חברי הכנסת, אני מבקש לברך מכאן את שר הביטחון, מר עמיר פרץ, שגם כאשר ישראל נתונה במתקפת "קסאמים", קשה וגם כשהוא אישית נתון בבחירות הפנימיות במפלגת העבודה, הוא מצא זמן לאשר את העלייה לחומש היום. אני בטוח ששר הביטחון מבין כמה חשוב לתקן את הטעות הקשה שנעשתה בהתנתקות, בעקירת היישובים, בגירוש ובהריסה, ואני בטוח שהאישור שנתנה היום מערכת הביטחון לעלות לחומש מבטא את ההכרה העמוקה בכך שטעויות אפשר לתקן. אני מברך את אלפי העולים לחומש ומקווה שנקבל בקרוב אישור לבנות מחדש את היישוב הראשון מהיישובים שנהרסו, כדי להתחיל להשיב אחורה את הגלגל הנורא הזה של ההתנתקות.
תודה. גברתי היושבת-ראש, אדוני השר, חברי חברי הכנסת, לפני שנתיים הצביע הבית הזה על תוכנית ההתנתקות, וככל שזיכרוני מגיע, היה כאן רוב בעד התוכנית. למרות הנתון המתמטי החד-משמעי הזה, כשסופרים היום את חברי הכנסת שהתנגדו להתנתקות מספרם עולה לפחות ל-250 או 260.
כן. רק שככל שאז הם התנגדו יותר להתנתקות – היום הם קוראים לנו יותר להכניס את הרוצחים של ה"פתח" מעזה לתחומי יהודה ושומרון. דבר ראשון, אני קורא לרגשות הבושה הטבעיים להתחיל לעשות את פעולתם, אפילו בקרבם. דבר שני, מי שבישל דייסה, שיאכל אותה. תודה רבה.
אדוני היושב-ראש, אדוני השר, חברי חברי הכנסת, הצעת החוק הפרטית הזאת היא הצעה ראויה, ראוי לתמוך בה, ודאי שאני אתמוך בה, והיא הצעת חוק פרטית שהיא אות קלון לממשלה. הלוא ראוי היה שממשלת ישראל תחוקק את החוק הזה. למה צריכים לקום חברי כנסת ולנסות לתקן את הדייסה שהקדיחה הממשלה? לפני שנתיים אמרנו בדיוק מה יקרה, אבל לא היו בבית הזה די אצבעות שהיו  אמיצות דיין לראות את המציאות ולא לפחד – לפחד על הכיסא, לפחד מהמנהיג, לפחד מכל מיני שטויות. הבית הזה הצביע בעד תוכנית ההתנתקות ועכשיו תושבי שדרות אוכלים את פרי הבאושים הזה. חברי כנסת פרטיים צריכים לקום ולנסות ולתקן את המצב הנורא שהמחבלים הערבים גורמים לנו יום-יום, בזכות האווילות של הממשלה הזאת ושל קודמותיה. אבל קרה מה שקרה, מה שצפוי היה שיקרה: קם ה"חמאסטן", הנגב המערבי מופקר וצריך מיגון, משום שלממשלה הזאת גם אין כוח לקבל החלטה איך להפסיק את הירי הזה. אז צריך מיגון וצריך לעזור לתושבי הנגב. בא יושב-ראש ועדת הכספים ואומר שצריך 150 מיליון כדי להרים את החוק הזה. יכול להיות שצריך מיליארד. אני רוצה לומר לחבר הכנסת מאיפה לקחת את הכסף: ראש הממשלה כבר הודיע שהוא מתכוון להעביר מאות מיליונים לרשות הפלסטינית. צריך לקחת את הכסף מהרשות הפלסטינית כפיצויי מלחמה על הנזקים הישירים שהם גורמים לנו. לחלט את הכסף הזה, להשתמש בו למיגון שדרות, ואת העודף אפשר להעביר, אם יישאר. להעביר אותו למשפחות שתקועות בשרוול בארז. תודה רבה.
גם העתודאים מתחילים ללמוד.
לספרות לא צריך בשלות נפשית כמו לטיפול באנשים. רופא בן 21 טוב יותר מרופא בן 19.
אני מבקש להצהיר כי הצבעתי בטעות במקום חבר הכנסת גבאי.
אדוני השר, המחלקה לחקירות שוטרים מטייחת חקירות. עדות אישית – לא במקרה הזה.
גברתי היושבת-ראש, אדוני השר, חברי חברי הכנסת, לפני עשרה חודשים לערך, ב-14 באוגוסט, בתום המלחמה, בא ראש הממשלה אהוד אולמרט אל הדוכן הזה, וכה אמר – הוא דיבר על ההחלטה לצאת למלחמה: "ההחלטה הזאת של ממשלת ישראל שלא לעבור לסדר-היום הדהדה ועוד תהדהד רבות בבירות העולם – קרובות אלינו ורחוקות מאתנו. היא הבהירה קבל עם ועולם כי מדינת ישראל לא תספוג עוד כל פגיעה בריבונותה, לא תבליג עוד על שום פגיעה באזרחיה, וכן תגיב בעוצמה על כל פעולת טרור מצפון או מדרום, ממזרח או מים, מכל מקום" – עודני נרעש מהמלים הנפלאות האלה. והוסיף ואמר ראש הממשלה: "אנו מתכוונים לעקוב אחר יישומה מקרוב של הפסקת האש, אנחנו לא נעצום עיניים במקרה של הפרה, ונשמור לעצמנו את הזכות להגיב". כמה התגאה ראש הממשלה שלנו בכך שהוא שינה את דפוס ההבלגה של שש השנים. כמה פעמים השתלחו בכל הממשלות שהיו לפניו, שהבליגו על חטיפות ועל רציחות ועל ירי ועל פגיעה באזרחים ועל הפגזות, ועל כך שנתנו ל"חיזבאללה" להתחמש ולאגור אלפי “קטיושות” ולרדת אל הגבול, להתבסס ולהניף דגלים, ואמרו: אצלנו כך לא יקרה, אנחנו שינינו את הדפוס הזה, לא עוד הבלגה. מה קרה ביום ראשון השבוע? סמוך לשקיעה התפוצצו שלוש “קטיושות” בקריית-שמונה, והאזעקה לא פעלה. ראוי, אגב, במאמר מוסגר, לברר מדוע לא פעלה שם האזעקה: מערכת ההתרעה לא פעלה, או שמחמת מדיניות אווילית כזאת או אחרת, אף-על-פי שהיה זיהוי של יציאות מלבנון, החליטו שלא להפחיד את התושבים ולא להפעיל מערכת אזעקה. אבל זה באמת במאמר מוסגר. השאלה היא לא למה האזעקה לא פעלה, אלא למה ראש הממשלה לא מושל. ראש הממשלה – שהתחייב שלא להבליג, שאמר שהפיק את הלקחים מהפגיעה המתמשכת בכוח ההרתעה של ישראל כתוצאה מהבלגה מתמשכת רבת-שנים, שאפשרה ל"חיזבאללה" להתבצר – בתוך דקות ספורות היה ברור שהפעם נבליג. הפעם, בניגוד לפעמים הקודמות, הפעם נבליג. ובתוך דקות כבר הביאו את התירוץ שזה לא ה"חיזבאללה", זה ארגון אחר. אני מזכיר לחברי הכנסת שהתירוצים האלה היו גם לפני חמש שנים, כשה"חיזבאללה" בחר להשתמש בארגון קיקיוני כזה או אחר כארגון חסות כדי לבדוק אותנו, וירו “קטיושות” עם שם שולח אחר, לא עם "חיזבאללה". וראו שאין פה אנשים וראו שאין פה ממשלה, והתקדמו, וזחלו והלכו לתוך הגבול והתבצרו ובנו בונקרים ואגרו עוד “קטיושות”. וזה בדיוק מה שעושה הממשלה הזאת שוב – מחפשת תירוצים למה לעשות בדיוק מה שהיא אמרה שזה האסון שהביא עלינו את מלחמת לבנון.
אולי באמת הגיעה השעה שאחרי למעלה משנה, כשסוף-סוף אויש תפקיד שר הביטחון, מדינת ישראל תזכה לאייש גם את תפקיד ראש הממשלה. תודה רבה.
אנחנו אשמים בזה שה"חמאס" טובח ב"פתח". למה אתה לא צועק "טבח"?
הכוונה היתה להרוג יהודים. מה השאלה הבאה?
לפוצץ לך את הבית זה עניין פנימי שלי?
אפשר להעביר את זה למעקב לוועדת החוץ והביטחון.
אדוני היושב-ראש, חברי חברי הכנסת, ד"ר פבלוב היה פיזיולוג ולד"ר פבלוב היה כלב. הוא נתן לכלב לאכול וראה שכשהוא נותן לו לאכול, מופרשים מיצי קיבה. אחר כך הוא נתן לו לאכול וגם צלצל בפעמון. והכלב המשיך להפריש מיצי קיבה. אחר כך הוא רק צלצל בפעמון, בלי לתת לו אוכל, והכלב הפריש מיצי קיבה. יש לנו ראש ממשלה שמתנהג באופן די דומה. על שלום כבר לא מדברים בשארם-א-שיח', אבל התגובה הפבלובית, של שחרור 250 רוצחים או רוצחים בפוטנציה, נמשכת גם כשאין שלום. בכל פעם שמישהו יוצר צילום משותף של מנהיגי האזור, האתנן שמשלם ראש ממשלת ישראל על הצילום המשותף הזה הוא שחרור מחבלים רוצחים. תודה רבה.
אדוני היושב-ראש, חברי חברי הכנסת, אני מבקש להסביר לכם מדוע החוק הזה הוא חוק מסוכן מאוד. לפני שנים לא רבות היתה תרופה בשם "תלידומיד", שהיתה תרופה מאושרת לשימוש נגד כאבים. כיוון שהיא לא נוסתה בבעלי-חיים, איש לא יכול היה לנחש שאם ינסו אותה על בעלי-חיים בהיריון יגלו שהיא גורמת מומים מולדים. בני-אדם לקחו את התרופה, ונולדו מאות תינוקות בלי גפיים. החוק הזה בא לאסור גם ייבוא לארץ של חומרי ניקוי שניסו אותם על בעלי-חיים. תארו לעצמכם חברה שמייצרת חומר ניקוי חדש – אין לנו מושג אם החומר מסרטן או לא, ואין לנו חלופות אמיתיות לברר אם חומר מסרטן או לא אלא אם מרחתי אותו על בעלי-חיים. אפשר לעשות ניסויים גם על תאי אנוש, אבל הניסויים הללו אינם יכולים לגלות מה שסדרת ניסויים על 100 עכברים תגלה.
בסופו של דבר, החוק הזה יגרום ב-2013 לכך שאם חומר מסוים נוסה על בעלי-חיים ורק כך גילו שהוא מסרטן, אי-אפשר לייבא אותו לארץ. לעומת זאת, חומר של חברה שרלטנית, שסיכנה חולים והחליטה שהיא לא בודקת אותו על בעלי-חיים כיוון שיש דירקטיבה, כיוון שיש מגמה להגן על בעלי-חיים, ויש פחות ופחות מגמה להגן על בני-אדם – – –
אין חלופות מדעיות. אני מכיר את העניין הזה. אין חלופות מדעיות לכך שחומר עלול לסרטן. אני יכול לבדוק דברים בתרביות רקמה. יש דברים שאין להם חלופה.
לא. חומרי ניקיון כלולים בחוק. לצורך העניין, יש חומר חיטוי חדש לכיור במטבח. היום בודקים את החומר הזה, אם הוא לא מסרטן. לפי החוק אסור יהיה לבדוק, ואסור יהיה להביא לארץ חומר שבדקו אותו על בעלי-חיים כדי לבדוק אם הוא מסרטן.
– – אבל חברות תעשייתיות כל הזמן מכניסות מוצרים חדשים.
אבל אי-אפשר לבדוק אותו על תחליפים. הוא שאני אומר לך. לכן, החוק הזה מנסה להגן על בעלי-חיים יותר ממה שהוא מנסה להגן על בני-אדם. אנחנו צפויים בעוד חמש או עשר שנים – צופה פני עתיד – למצוא אנשים, שכמו שהם שחו בקישון ואיש לא ידע להגיד שהקישון מסרטן, אנחנו נרחץ כלים וכעבור 15 שנה לאנשים יהיה גידול ממאיר, כי דאגנו לעכברים יותר מאשר לבני-אדם.
אני מציע לא לקבל את החוק במתכונתו זו ולהחזיר אותו לחבר הכנסת סער לעריכה מחדש, משום שהחוק הזה דואג לעכברים יותר מאשר לבני-אדם. תודה רבה.
אדוני היושב-ראש, חברי חברי הכנסת, אדוני השר, החוק הזה בא לתקן כמעט טעות, שגגה שנפלה במרוצת השנים. המצב האבסורדי כמעט הוא שאירן היא אולי האויב הקיומי המר ביותר לישראל. באירן יש עשרות אתרים לייצור נשק להשמדה המונית עם דגש על נשק גרעיני, ואין הם מייצרים אותו לצורכי התגוננות. הנשיא אחמדינג'אד איננו מסתיר את כוונותיו ואיננו בורר במלים כאשר הוא נושא מדי פעם נאום שבו הוא מתאר בצורה פלסטית מאוד איך הוא מתכוון למחות את ישראל מעל פני המפה, איך הוא מתכוון להשמיד את ישראל. אירן היא אויב לישראל, אבל מחמת טעות היסטורית, רשימת מדינות אויב – מדינות המנויות בחוק למניעת הסתננות – שנחתמה בשלהי שנות ה-40 או בתחילת שנות ה-50, מייד לאחר מלחמת השחרור, ונמנו בה אותן מדינות שנלחמו בישראל, ואירן לא היתה בימים ההם מדינה שנלחמה בישראל – לא הוסיפו את אירן לרשימת מדינות האויב הללו. המצב החוקי המוזר היום הוא, שיכול אזרח ישראלי לצאת, לנסוע לאירן, לעשות שם כל מה שהוא רוצה, ולחזור בלא שעבר עבירה כלשהי. אני יודע ששלטונות הביטחון של ישראל מעוניינים מאוד בקידום הצעת החוק הזאת ובזירוז הטיפול בה, משום שלאחרונה נחשפו כמה ניסיונות אירניים לריגול בתוך ישראל. הדרך הקלה והבטוחה ביותר לקיים הליכים כאלה היא על-ידי יציאתם של אזרחים ישראלים לאירן. לפיכך, הצעת החוק הזאת באה להוסיף את אירן לרשימת מדינות האויב, אותן מדינות שהיציאה אליהן מישראל נחשבת לעבירה. בהקשר זה ראוי לומר כמה משפטים גם על קו ההסברה שישראל נוקטת ביחס לאירן. להבנתי, האמירה שאירן איננה בעיה של מדינת ישראל היא אמירה שגויה. אם אירן היא בעיה של כל העולם אז היא לא בעיה של אף אחד, כי כל אחד יצפה שמישהו אחר יטפל בבעיה הזאת. אבל אם העולם כולו ידע שאירן היא בעיה של כל העולם אבל בראש ובראשונה היא בעיה של ישראל, משום שהיא מאיימת בריש גלי להשמיד את ישראל, ואם העולם לא יטפל בה ישראל תטפל בה, אז אולי העולם יתייחס אחרת לאירן. הנחת היסוד תהיה שהתמודדות של ישראל מול אירן עלולה לגרור את האזור כולו למלחמה, ואולי לא רק למלחמה קונבנציונלית. אלה שאמורים לטפל בנושא ויכולים למנוע אותו גם בכלים אחרים, אולי יזדרזו לעשות כן. היום, כאשר הקו של ישראל אומר: זו לא בעיה שלנו, שאחרים יפתרו את הבעיה, זה סוג של אליבי ותירוץ לכל מי שעשוי להיות הכתובת לפתרון. אני קורא לחברי הכנסת לתמוך בהצעת החוק בקריאה ראשונה, ונמשיך לעסוק בה בוועדת החוץ והביטחון. תודה רבה.
החוק אומר שהיציאה מישראל אסורה, למעט מי ששר הפנים התיר לו. כלומר, אם יש מקרה חריג של אדם שהוא אזרח אמריקני ויש לו עדיין משפחה שם או עסקים, יכול שר הפנים להתיר.
תודה, אדוני היושב-ראש. גברתי השרה, לפני כשנה הפניתי אלייך כאן שאלה דומה בנושא טקס לציון יום ה"נכבה" בבית-ספר ערבי, ואת חייכת אלי בחביבות רבה ואמרת שמבחינתך זה בסדר, כמעט שמחת על השאלה. האם לנוכח מגמות ההקצנה בציבור הערבי, מגמות הבדלנות ממדינת ישראל כמדינה יהודית, את עדיין תומכת בטקסים כאלה? האם תתמכי גם בטקסים בבתי-ספר יהודיים לציון גירושם של תושבי גוש-קטיף במבצע ההתנתקות?
אולי קודם אני אציג את הנושא.
אדוני היושב-ראש, גברתי ורבותי השרים, חברי חברי הכנסת, לפני כעשרה ימים נאם היועץ המשפטי לממשלה מני מזוז נאום חשוב באוניברסיטת בר-אילן, נאום, שאם ישראל לא היתה קרקס של מאורעות שתוכפים זה אחר זה בקצב מטורף, ודאי היה משאיר רישום עמוק בחיים הציבוריים שלנו. מזוז דיבר שם על מדינה בנבצרות וממשלה תחת אזהרה ועל מנהיגים שנכנסים ויוצאים מחדרי החקירות, ודיבר על הייאוש העמוק שהתופעות הללו זורעות בקרב הציבור בישראל, עד כדי סכנה אמיתית לדמוקרטיה. אחת מתופעות השחיתות הקשות והעמוקות ביותר שצריכות להדאיג אותנו במסגרת התופעות הקשות ביותר הללו, שהצביע עליהן היועץ המשפטי לממשלה, היא השחיתות במסגרת פעילות משרדי ממשלה שונים, שמתבטאת בין השאר בחקירות של שרים, אבל גם במינויים פוליטיים מושחתים, גם בהטיות מכרזים וגם – ואולי זו תוצאה עגומה שחורגת הרבה מעבר לתחום הפלילי של השחיתות בישראל – בתפקוד לקוי מאוד של מוסדות ציבור ומשרדי ממשלה.
המנהלים הכלליים של משרדי הממשלה, שהם מינויים של משרות אמון, הם בלא ספק זרוע ביצוע עיקרית לשר. הם יכולים לא רק להיות מנועים יוצאים מן הכלל לביצוע, אלא גם להיות מנועים במסגרת המאבק לטוהר המידות ולמלחמה בשחיתות. אבל כשאיננו זוכים, הם יכולים להיות גם מחוללי שחיתות וזרוע הביצוע של שר שלא פעם – כדברי מזוז – יוצא ונכנס בחדרי החקירות של משטרת ישראל, או שהוא תחת אזהרה, או שהוא בנבצרות. במלחמת לבנון השנייה ראינו לא רק כשל של הדרג המדיני בקבלת החלטות בשאלה איך יוצאים למלחמה, ולא רק כשל ביצועי של הצבא בביצוע מהלכים מבצעיים. ראינו גם כשל שאין לו לכאורה שום הסבר, של שיתוק מוחלט של משרדי ממשלה וזרועות השלטון המקומי בביצוע דברים שלכאורה אין עליהם שום מחלוקת, שום ויכוח. מדוע כמעט התרוקנו רשויות מסוימות מעובדיהן? מדוע לא הצליחו משרדי ממשלה לדאוג לאזרחים בצפון, לא הצליחו להביא מזון ותרופות ושירותי רפואה אחרים? פינוי. הרבה מאוד היינו תלויים במתנדבים, בעמותות חסד, באנשים עשירים מאוד שנכנסו במקום הווקום הממשלתי שהיה במלחמה הזאת. לדעתי, אחת הסיבות לתופעה הזאת היא מינויים בלתי ראויים. כאשר השר רוצה למנות למשרת אמון אדם שהוא יוכל לסמוך עליו, לא תמיד השיקול המרכזי הוא אם האיש הזה הוא גם איש ביצוע יוצא מן הכלל, הכי טוב שאפשר למצוא, כדי לבצע את שליחות המשרד. האמון האישי והנאמנות האישית לפעמים הופכים להיות השיקול המרכזי, ולא אם האיש הזה הוא בולדוזר דיו לעשות את העבודה של משרד ממשלתי כזה או אחר. יש ועדה שבוחנת את כשירותם של המנכ"לים – ועדה שהיא ועדה ציבורית ראויה. אינני בא כרגע לשנות את הרכב הוועדה הזאת, אבל אני בא לספר לחלק מחברי הכנסת שאולי אינם יודעים זאת, שכאשר שר ממליץ על מינוי, והמינוי הזה עובר את הוועדה ומובא בפני הממשלה לאישור, פרוטוקול הוועדה איננו ידוע לממשלה, רק ההמלצה ידועה – לקבל או שלא לקבל אותו. אפילו הממשלה, שמקבלת החלטה על מינוי מנכ"ל במשרד ממשלתי, אינה יודעת מה נאמר בדיון בוועדה. חלק חשוב, כלי עיקרי, במאבק בשחיתות, במאבק בחוסר יעילות, הוא שקיפות. מה שאני מציע בהצעת החוק הזאת הוא שקיפות הדיונים של ועדת המינויים – אם בנוכחות ציבור ממש ואם בפרסום הפרוטוקולים של הוועדה לאחר הדיון; שתי האפשרויות טובות. בקונגרס האמריקני מתקיים שימוע פתוח לכל מינוי בכיר שכזה, והציבור יודע מה חושב האיש בנושאים של אמונות ודעות, מה כישוריו המקצועיים, מה יכולת הביצוע שלו, מה היו המבחנים הקודמים שהוא עמד בהם, אם עמד בהם; ולא שורה אחת במסקנות הוועדה – ראוי או לא ראוי. איך אפשר להתנגד לשקיפות? הנימוק העיקרי שאומרים לי, למה להתנגד לפרסום הפרוטוקולים האלה, הוא שאם הפרוטוקול יתפרסם, אנשים טובים לא ירצו לבוא. אז אני אומר לחברי חברי הכנסת: אנשים שאינם רוצים שמה שהם אומרים בוועדת המינויים שלהם עצמם יתפרסמו, כנראה אינם טובים דיים לשירות הציבורי. אם יש להם מה להסתיר, דברים שהם יכולים להגיד לוועדה ולא מוכנים שהציבור ידע, אין הם טובים דיים לשרת את עם ישראל כמנכ"לים של משרדים ממשלתיים. כל מה שאנחנו מבקשים בהצעת החוק הזאת הוא שקיפות. איננו מבקשים לשנות את ההליכים, רק לעשות אותם שקופים. אבל ועדת השרים לחקיקה מתנגדת, ויש בכך יותר מכתם על הממשלה, שבאה ואומרת: יש לי הרבה מאוד מה להסתיר, גם במינויים הבכירים שלי, ואינני מוכנה לפרסם מה היו השיקולים והנימוקים והדברים שהאדם עצמו אמר כשהוא בא להתמנות. מי שמרים היום יד נגד הצעת החוק הזאת בא ואומר שהוא מתנגד לשקיפות, שהוא חושש משקיפות במינויים בשירות הציבורי, שיש לו מה להסתיר, שאולי מתבייש באנשי האמון שהוא מביא כדי לשרת את הציבור במשרדו. אם היינו במצב טוב, אפשר היה אולי לוותר על העיקרון, כי חיי המעשה היו גוברים עליו. אבל אנחנו בכשל תפקודי קשה מאוד, ובמדינה שבה הייאוש, העדר התקווה והשחיתות הפכו להיות אויבים קיומיים. אני שב ומזכיר בסיום את דבריו של היועץ המשפטי לממשלה, שאמר שאנחנו שקועים עמוק עמוק בשחיתות, שיש שרים שאלה הן משרות האמון שלהם, שנכנסים ויוצאים מחדרי חקירות, שנמצאים בנבצרות, שנמצאים תחת אזהרה. לא אני, כמי שמנסה לנגח פוליטית את הממשלה, אומר את זה – היועץ המשפטי שלכם, של הממשלה, אומר את זה. הקשיבו למי שאיננו נגוע כביכול בהטיה פוליטית. נסו להגדיר את השקיפות – – –
הוא אינו נגוע, אי-אפשר להאשים אותו, אבל ראינו שגם את מבקר המדינה ניסו להכתים אף-על-פי שגם הוא לא; שמו עליו הטיה פוליטית. הקשיבו למי שמנסה להילחם בשחיתות: שקיפות היא הכלי מספר אחת למלחמה בשחיתות. אני מבקש מחברי הכנסת לתמוך בהצעת החוק הזאת. תודה רבה.
השר נהרי, אני מבקש ממך הסבר לכשל לוגי שקלטתי בדבריך. אמרת: אחת הדרכים להגביר את השקיפות היא לשפר את הנהלים הפנימיים. נהלים פנימיים – זה בדיוק האנטי-תזה לשקיפות.
תנאי סף? כל זה לא שקיפות. שקיפות זה דבר שהציבור רואה ושופט. אם אתה מסתיר את הדיונים בחדר סגור, אתה נלחם בשקיפות – – –
הוא שאמרתי, שמי שמרגיש שהוא לא יכול לעמוד למבחן הציבור בשקיפות מלאה, כמו למשל מה שמתרחש בארצות-הברית – ושם זה בסדר, שם השקיפות מלאה, ושם הדיונים פתוחים. שם הם לא יעילים, אתה רוצה לומר לי? אבל בכל מקרה, אני ידעתי שאני מעלה את ההצעה הזאת למרות התנגדות ועדת השרים, אולי כדי שכל חבר כנסת מן הקואליציה, שבמסגרת המשמעת הקואליציונית שלו היום מצביע נגד החוק הזה, ידע שהוא מצהיר בזאת על עצמו שהוא מתנגד לשקיפות במינויים בשירות הציבורי, מצהיר בזאת על עצמו שהוא בעד דברים הנעשים במחשכים – הוא מוציא את עצמו מהמחנה הנאבק בשחיתות. תודה רבה.
תודה. אדוני היושב-ראש, רבותי השרים, חברי חברי הכנסת, הצעת החוק הזאת, של חברת הכנסת יחימוביץ ושלי, נועדה לנסות לבצר את מעמד הביקורת הפנימית כנדבך נוסף במאבק נגד השחיתות במדינת ישראל. השחיתות היא עובדה קיימת, ולתחושת רבים היא הולכת וגוברת. מי ששמע את היועץ המשפטי לממשלה בטקס הסיום של בוגרי הפקולטה למשפטים בבר-אילן, לפני כעשרה ימים, שמע איך היועץ המשפטי של הממשלה מדבר על מדינה תחת אזהרה, מדבר על מצב שבו שרים נכנסים ויוצאים מחדרי החקירות, מצב של מדינה בנבצרות, של תחושת ייאוש בציבור מפני השחיתות שהשתלטה על המנגנון השלטוני. לכן כל חוק שמכוון לבצר את מעמדה של הביקורת ולחזק את המאבק בשחיתות צריך להתקבל על-ידי הבית הזה. ועדת השרים לחקיקה דנה בהצעת החוק הזאת, וההצעה זכתה בה לרוב – ארבעה מול שלושה – אבל אז הגיש שר המשפטים ערר, ומעמד ההצעה הוא כאילו הממשלה מתנגדת, ולכן, כדי שנוכל לבוא בדברים עמו, ביקשנו שהתשובה וההצבעה יינתנו במועד אחר. אמרנו: הביקורת הפנימית היא כלי מרכזי במאבק בשחיתות במינהל הציבורי. הצעת החוק שלנו נועדה לתקן את החוק המקורי ולשפר אותו – חוק משנת 1992, ומאז, כאמור, חווינו לצערנו גל הולך וגובר של שחיתות, כמעט צונאמי של שחיתות. ההצעה הזאת נועדה לעשות כמה דברים, ואפרט את חלקם: היא באה להוסיף לרשימת הגופים החייבים בביקורת פנימית גופים רבים שהיום אינם מחויבים בביקורת כזאת. גם את מינהל הכנסת, שבה אנו עומדים ומחוקקים, ואת מינהל בית נשיא המדינה ואת משרד מבקר המדינה עצמו וכל משרד ממשלתי, לרבות יחידות סמך של משרד וכל מפעל או מוסד של המדינה, או מוסד, או גוף אחר שהוקם על-פי חוק ועומד לביקורת המדינה, וצבא-הגנה לישראל והמוסד למודיעין ולתפקידים מיוחדים וחברות ממשלתיות וארגוני עובדים וגופים שהם גופים נתמכים – כהגדרתם בחוק יסודות התקציב, וקופות-החולים והסוכנות היהודית והקרן הקיימת לישראל ומוסדות ההסתדרות הציונית ועיריות ומועצות מקומיות ומועצות דתיות ומוסדות להשכלה גבוהה שהוכרו לפי חוק ההשכלה הגבוהה, מוסדות בריאות כמו בתי-חולים ומוסדות אחרים, תאגידים, גם תאגידים ללא כוונת רווח, ומפעלים – שאחד הגופים שמנינו לעיל שותף בחלק גדול בהנהלתו. ובכן, אנו מנסים לחייב מוסד של ביקורת פנימית בתוך רוב הארגונים הציבוריים, כדי להיאבק בתופעות השחיתות שדיברנו עליהן קודם. הצעת החוק הזו באה לתאם בין עבודתם ודרכי מינויים של מבקרים פנימיים ביחידות או בגופי משנה של הגופים המבוקרים. אם התמנה מבקר פנימי אחד למשרד ממשלתי, ולאותו משרד יש גופי משנה ויחידות סמך, אנו מבקשים שמבקר הפנים שהתמנה יהיה שותף במינוי המבקרים הפנימיים ביחידות הסמך האלה ועבודתם תהיה מתואמת עם המבקר הראשי של אותו גוף. אנו גם מבקשים שעקרון האי-תלות של המבקר יחוזק בכך ששכרו, דרגתו ותנאי עבודתו של מבקר הפנים ייקבעו בידי הגוף המפקח על גוף הביצוע, למשל בעירייה על-ידי מועצת העיר, בתאגיד על-ידי הדירקטוריון או בחוק העיקרי, וייקבעו כללי סף לדירוג המבקר ושכרו יושווה לזה של מקביליו בתפקידים דומים. החוק בא גם להסדיר רישוי – וזאת נקודת מחלוקת – למבקרים פנימיים, כי אנו סבורים שביקורת פנימית היום אינה רק מעבר על טורי מספרים של בעד או נגד ויתרות זכות או חובה. אנו סבורים שהביקורת הפנימית היא גם מקצוע של ממש, ולכן אנו מבקשים שיהיה תהליך רישוי למי שהופך להיות מבקר פנים. החוק המוצע קובע גם, כי בגופים שנתונים לביקורת מבקר המדינה, מבקר הפנים יהיה אחראי למעקב אחר תיקון הליקויים שמבקר המדינה הצביע עליהם, וכי מעמדו של מבקר הפנים, כמי שמטפל בחושפי שחיתות בארגון, יעוגן במסגרת החקיקה הראשית, ובמסגרת זו גם ייקבע חיסיון למי שחשף שחיתות בארגון, כי היום אנו מוצאים שחושפי שחיתות ברוב המקרים נחשפים להתאנות או להתנכלות מצד מושאי הביקורת שלהם. הצעת החוק קובעת גם כפיפות של מבקרי הפנים לא רק למנכ"ל המשרד אלא גם למי שממונה על המנכ"ל, ונועדה לוודא כי ממצאי הביקורת יוגשו גם לוועדת ביקורת, גם לדירקטוריון וגם לגוף הממונה על הגוף המבוקר. החוק מציע גם איך תיקבע תוכנית העבודה של מבקר הפנים ומה יהיה תקציבו – כאחוז נתון מתקציב הגוף המבוקר או בדרך אחרת – שוב, כדי לבצר מעמד בלתי תלוי ועצמאי של מבקר הפנים בתוך הארגון. לחוק עוד סעיפים רבים אחרים, אבל אני רואה שזמני תם.
תודה. החוק נועד גם לפרט איך אנו רוצים לנהוג בממצאים שמבקר הפנים מעלה ומעלים חשד לעבירה פלילית, וליצור מנגנון שיגן על מבקרי הפנים עצמם מפני הרעה בתנאי עבודתם וקיצוץ הכלים העומדים לרשותם. אנו מכירים  מצבים שבהם מבקרי פנים רבים שעשו את מלאכתם נאמנה וגילו ליקויים, שלא לומר שחיתות ממש, בגוף, מצאו את משרדם נעול, את הטלפון שלהם מנותק ואת המחשב שלהם משודרג חמישה דורות לאחור, למכשיר שעובד על קיטור ואינו מסוגל לעשות שום פעולת מחשוב אמיתית. אנו – על קצה המזלג – מבקשים לחזק את מעמדם של מבקרי הפנים ומקווים שהמשא-ומתן שנקיים גם עם שר המשפטים יגרום לו למשוך את הערר שהגיש ולתמוך בהצעת החוק שלנו. תודה.
אדוני היושב-ראש, רבותי השרים, חברי חברי הכנסת, אני מניח שאילו חי צ'רצ'יל היום והיה מצליח לשים לב שהיתה ועידת פסגה בשארם-א-שיח', הוא היה אומר עליה שמעולם לא שילמו רבים כל כך, ולא ישלמו רבים כל כך, הרבה כל כך עבור מעט כל כך. מה היה לנו בשארם-א-שיח', פוטו-אופ? איזה צילום קבוצתי של ארבעה מודאגים? אירוע מדיני בחסות "קודאק" או "אל-ג'זירה"? בעניין הזה של ועידות פסגה יש כבר סוג של תגובה פבלובית. כל פעם שקורה משהו, לא צריך חלילה להכריע על מהלכי שלום גדולים או מלחמה, אלא צריך לעשות משהו בתחום יחסי הציבור, תמונה בעיתון. ואגב, לא הצליחו אפילו להגיע לעמוד הראשון של העיתונים. התמונות משארם-א-שיח הגיעו בקושי לעמוד 4. כל פעם שרוצים לייצר צילום שינטרל את תמונות הזוועה מבגדד או מעזה, עושים ועידת פסגה. באמת, פיחות אמיתי של המושג פסגה, שהולכים ומכנסים אנשים שבאמת אין להם מה לומר זה לזה באותו יום, חוץ מלספר כמה הם מודאגים ממה שקורה בעזה. זה סוג של תגובה פבלובית. מה עשו עם הכלב של פבלוב? כל פעם שנתנו לו אוכל, צלצלו בפעמון, וגילו שבסופו של דבר הוא מפריש מיצי קיבה גם כשהוא לא מקבל אוכל, גם כשסתם מצלצלים בפעמון. אני מבין שיש ועידת פסגה כשיש מהלכי שלום. אבל פה, שום שלום ושום חצי שלום. אבל ועידת פסגה עושים, מיצי הקיבה מופרשים, התמונות והפלאשים מטרטרים. אז היה צילום. כאמור, אפילו לא בעמוד הראשון, אבל אנחנו הולכים לשלם הרבה מאוד בשביל הצילום הזה. 250 רוצחים או רוצחים בפוטנציה מתכוונים לשחרר בשביל צילום בעמוד 4. אני יכול להבין כשמדברים על שחרור מחבלים עבור גלעד שליט. אני יכול להתווכח על זה. אני יכול להתווכח אם זה מועיל או מזיק. אבל תמורת כלום, תמורת צילום, תמורת יחסי ציבור לשחרר מאות מחבלים? סוד גלוי וידוע הוא שברגע שצה"ל יצא מיהודה ושומרון, אבו-מאזן נופל באותו יום. היום הוא חי על הכידונים שלנו. אז לנסות לחזק אותו על-ידי שחרור 250 מחבלים? לשם מה, לאיזו תועלת? מהלך עקר מתוכן, אבל אנחנו עלולים לשלם עליו בדמים הרבה. תודה רבה.
מי אמר את זה? תגיד מי כתב לך את זה.
תגיד מי כתב לך את הנאום, כדי שתגיד דבר בשם אומרו.
תודה רבה. אדוני היושב-ראש, אדוני השר, חברי חברי הכנסת, בשיחות שערך ראש הממשלה אולמרט עם נשיא ארצות-הברית בוש, ולאחר מכן בוועידת הפסגה בשארם-א-שיח', הוחלט והוצהר על צעדים מספר שבאו לרצות את הרשות הפלסטינית ולחזק את אבו-מאזן: להעביר להם כספים – וכך החליטה גם ממשלת ישראל – 400 מיליון דולר, עיתון אחר נוקב במספר 600 מיליון דולר; לשחרר 250 מחבלים – לאחר מכן שמענו שמשחררים גם ארבעה רוצחים ומעבירים אותם לירדן; להסיר מחסומים בתחומי יהודה ושומרון כדי להקל את קשיי האוכלוסייה ולחזק את אבו-מאזן. המוטיב החוזר הוא לחזק את אבו-מאזן, לחזק את ה"פתח" כדי שיוכל להיאבק ב"חמאס". ה"פתח" הטובים, ה"חמאס" הרעים, ואנחנו, כמובן, לטובת הטובים. כמה פעמים שמענו את התפלות הזאת בעשורים האחרונים? לחזק את המתונים לעומת הקיצונים; לחזק את אבו-מאזן מול אסמאעיל הנייה; לחזק את ה"פתח" כדי שיילחם ב"חמאס". האם ה"פתח", שאנחנו כל כך רוצים לחזק אותו, הם בני האור בסכסוך במזרח התיכון? בעצם הימים שממשלת ישראל מחליטה לשחרר 250 רוצחים, רוצחים בפוטנציה – ואיש לא יספר לנו שהם לא רוצחים. אלה שמשחררים אותם לירדן רוצחים בוודאי, על האחרים עדיין איננו יודעים. בעצם הימים שמשחררים 250 כאלה, שולחים את חיילי צה"ל לסמטאות בשכם לבצע פעולה נגד הטרור. פעולה ראויה, בוודאי, לעקור תשתיות טרור, לעצור מבוקשים. אז הרגו מחבל אחד ועצרו שמונה, כולם מן ה"פתח", ה"פתח" הטובים, ה"פתח" החמודים, ה"פתח" שאנחנו רוצים לחזק, ה"פתח" ה"פוצי" הזה, שאותו אנחנו רוצים לחזק במאבקו ב"חמאס". אז במקביל, ביד השנייה שולחים את חיילי צה"ל להילחם בהם. תבורך היד השנייה, אבל תיבש היד הראשונה, שמשחררת את 250 האחרים. איזו ממשלה זו, ששולחת יד ימין כדי לשחרר מכלאם 250 מחבלים ושולחת יד שמאל כדי לעצור שמונה אחרים בשכם? חייל צה"ל, אחד מכמה, נפצע קשה מאוד בהיתקלות בשכם, איבד רגל, נאבקים על השנייה, נאבקים על חייו בכלל. באיזו זכות שולחת הממשלה חייל להילחם ואולי לאבד את חייו בסמטאות בשכם כדי לעצור מבוקשים של ה"פתח", ה"פתח" הנחמד הזה, שרוצים לחזק אותו מול ה"חמאס"? "פתח תנזים", "פתח גדודי חללי אל-אקצא" – כולם "פתח". באיזו זכות מוסרית שולחים חיילי צה"ל לסכן את חייהם בסמטאות בשכם כדי לשחרר 250 מעצורי אותו ארגון? יש מסלול העברת נשק, מוכר וידוע לכולנו, ממדבר סיני דרך גבול ישראל-מצרים, באמצעות הבדואים שלנו, להר-חברון, ובהר-חברון הנשק נמכר לכל המרבה במחירו: ל"חמאס", ל"ג'יהאד" ול"פתח", אם ה"פתח" מרבה במחירו. הודות לכסף שממשלת ישראל מתכוונת להעביר לאבו-מאזן, ה"פתח" יוכל להרבות במחירו, כי מעבירים להם 400 מיליון, יש אומרים 600 מיליון. עכשיו ל"פתח" יהיו אמצעי קנייה לנשק הזה, שמבריחים מגבול מצרים, ששולחים חיילים להגן על הגבול, ששולחים להילחם במבריחים האלה ושולחים את חיילי צה"ל לילה-לילה לסכן את חייהם כדי לתפוס את הנשק בהר-חברון ובסמטאות בשכם. כמה פעמים שמענו בעשורים האחרונים על ניסיונותיה של ממשלת ישראל לחזק גורם אחד בעולם הערבי כדי שיילחם עבורנו בגורם אחר? אני רוצה להזכיר לחברי הכנסת כמה מהניסיונות הנואלים הללו. מי זוכר את אגודות הכפרים שהקמנו בשנות ה-70 כדי להילחם ב"פתח"? מי זוכר שאנחנו תמכנו בשיח' יאסין וב"חמאס" כדי שיילחם עבורנו בערפאת ובמחבלים שלו? מי זוכר את ניסיוננו לחזק את באשיר ג'מאייל, לעזור לו להיבחר להיות נשיא לבנון כדי שיילחם עבורנו בסורים, וכדי שיילחם עבורנו במחבלים של ה"פתח" שהקימו "פתחלנד" והשתלטו על דרום-לבנון? עכשיו אנחנו רוצים לחזק את ה"פתח" כדי שיילחם ב"חמאס". לא למדנו שזה לא עובד, שזה מעולם לא הצליח לנו, שכל פעם שאנחנו מנסים להיכנס ולחזק ארגון רוצחים אחד כדי שיילחם בארגון הרוצחים האחר זה מתפוצץ לנו בפנים? ממש בני אור ה"פתח" האלה. היום שמענו על עשרות מהם שערקו משורות ה"פתח" והצטרפו ל"חמאס" ברצועת-עזה, והם מאיישים את כלי הנשק שנוסעים עכשיו בציר פילדלפי, והם – הפעם במדי "חמאס" – הפעם הם ישמרו מפני הברחות הנשק. למי אתם לועגים?  לחזק את ה"פתח" כדי שיילחם ב"חמאס"? הרי כל אגורה שניתנת להם תגיע בסופו של דבר לקניית נשק לארגוני טרור. והנשק הזה עובר מה"פתח" ל"חמאס", והלוחמים של ה"פתח" עוברים מה"פתח" ל"חמאס". ותשאלו את גורמי המודיעין מי מממן היום את התאים של ה"פתח" ביהודה ושומרון. ה"חיזבאללה" מממן אותם. וה"חיזבאללה" מכניס פנימה אנשים שלו והם הופכים להיות זרועה הארוכה של אירן בתוך יהודה ושומרון, ואותם, את הארגון של אבו-מאזן, אומרת ממשלת ישראל לחזק, כצעדים בוני אמון, כצעדים ש"כך אפשר יהיה להילחם ב'חמאס'". יש דבר אחד, חברי חברי הכנסת, יש דבר אחד שמונע היום מה"חמאס" להשתלט על יהודה ושומרון. אלו הם חיילי צה"ל. אנחנו יודעים שאם תוכניתו הנואלת של ראש הממשלה להתכנסות או להתנקות נוספת מיהודה ושומרון – תוכנית שהוא מיהר להחביא מתחת לשולחן כשהתפוצצה לנו מלחמת לבנון בפנים – אם התוכנית הזו היתה יוצאת לפועל, ביהודה ושומרון היה קורה בדיוק מה שקרה בעזה, ואמרנו שיקרה. ובא אבי דיכטר, שר בממשלה הזאת, לוועדת החוץ והביטחון, חודשיים, שלושה חודשים לפני ההתנתקות וידע להצהיר במפורש ששום שינוי לא יתרחש בעזה כתוצאה מההתנתקות וה"חמאס" לא ישתלט שם, וגם אם הוא ישתלט, לעולם לא יהיה מצב שבו ה"חמאס" יילחם ב"פתח". אז אם ראש השב"כ אין לו מושג מה קורה ברחוב הערבי, נראה שעל הערכות כאלה מסתמך גם ראש הממשלה היום כאשר הוא בא לחזק את ה"פתח" כדי שיילחם ב"חמאס". אולי הגיע הזמן להודות שאין לנו לא מושג ולא יכולת לדעת מה קורה באמת ברמה המדינית של הארגונים האלה, ברמת המדיניות. אנחנו אולי יודעים יפה איפה נמצא ואיפה גר ובאיזה רכב נוסע זה שהולך לשגר כרגע טיל "קסאם" או מנסה להכין מטען, ועל הידע הזה נשען היום ביטחונה של ישראל, לא על הערכות המודיעין אם תהיה מלחמה או לא, לא על הערכות השב"כ אם ארגון כזה או אחר יצליח להשתלט. ההערכות האלה התנפצו פעם אחרי פעם אחרי פעם. אין לארגונים האלה מושג לאיזה כיוון הולכים ארגוני הטרור.  ורק הערכה אחת נכונה – כל פעם שהיה ראש המודיעין בישראל, או ראש השב"כ או ראש המוסד או ראש ארגון אחר, קובע ומודיע לנו שהארגונים האלה מתכוונים להשמיד את מדינת ישראל, ועושים כל שהם יכולים לעשות זאת – רק אז צדק. בכל שאר הפעמים שהוא העריך שהארגון איננו מתכוון לעשות זאת, או שאיננו מתכוון להילחם בארגונים האחרים – טעה, התנפץ, לא ידע להעריך נכונה.
אני מסיים, אדוני היושב-ראש. זה היה החבר לנין בפוליטביורו של שנות ה-20 של המאה הקודמת ברוסיה שאמר: יבוא יום ונתלה את כל הקפיטליסטים. שאל אותו החבר בוכרין, אני חושב: החבר לנין, מאיפה יהיו לנו כל כך הרבה חבלים לתלות את הקפיטליסטים? והחבר לנין הרגיע אותו ואמר לו: הקפיטליסטים ימכרו לנו את החבלים בשביל לתלות את כל הקפיטליסטים. האווילות אצלנו היא שאנחנו עושים את זה בחינם. תודה רבה.
אני מבקש שהכסף הזה לא יגיע ל"גדודי חללי אל-אקצא".
תודה. אדוני היושב-ראש, חברי חברי הכנסת, אתמול ציינה ישראל שנה לפרוץ מלחמת לבנון השנייה. אני מבקש לקרוא לכם כמה שורות מספרם של עופר שלח ויואב לימור "שבויים בלבנון": בעוד הכוחות מתכוננים, נפגש שר התחבורה שאול מופז עם ראש הממשלה בכנסת. לאולמרט היתה בשורה: אישרתי לצבא לכבוש את בינת-ג'בל, אמר למופז. מופז היה המום. הוא ושאר השרים שמעו כל הזמן מאנשי הצבא ומפרץ שלא מדובר על כניסה קרקעית מאסיבית. היתה לו תחושה שאולמרט פשוט לא מבין מה אישר. תביאו בבקשה מפה של 1:20,000, אמר מופז. הוא פרס את המפה על השולחן ופנה אל אולמרט, כמי שמדריך טירון בשיעור ראשון לטופוגרפיה. אתה רואה את המפה הזאת? זה 1:20,000. כל חמישה סנטימטר זה קילומטר על המפה. מה זה? שאל אולמרט והצביע על יישוב במפה, רמת-הגולן? לא, אמר מופז, זאת קריית-שמונה. הוא המשיך – תסתכל כמה בינת-ג'בל גדולה, אתה לא יכול לשלוח גדוד פה, גדוד שם. זה מבצע של אוגדות. אני חושב שזה משהו שאסור לעשות. אני מציע שבמקום זה תלך על צור. למה צור? שאל אולמרט המופתע. כי מצור יורים על חיפה, אמר מופז.
לא בושה להתחבא מאחורי פקידים? כמה אפשר – – –
אדוני היושב-ראש, אדוני השר, חברי חברי הכנסת, בשבוע שעבר הופרחו לחלל הציבורי כמה בלוני ניסוי מבית-מדרשו של שר האוצר. לא שר האוצר הקודם לקודם, שעומד לדין פלילי; גם לא זה שלא נתנו לו להחליף את שר האוצר הקודם בגלל התיקים הפליליים, שגם הוא אמור לענות עליהם בקרוב; וגם לא החדש, שזכה לתהילת עולם כי לא נתנו לו להיות היועץ המשפטי לממשלה בעסקת בר-און–חברון. לא בגלל השרים המושחתים הללו הופרחו בלוני הניסוי לחלל האוויר, אלא הם דווקא מבית-מדרשם של פקידי האוצר. לא מהדרג המיניסטריאלי אלא מהדרג הפקידותי. והבלונים האלה הפעם באו לנסות לפגוע באופן משמעותי מאוד במערכת הבריאות בישראל. הבלונים הללו, שהפריח האוצר לפני שבוע, באו לפגוע במערכת הבריאות בכמה תחומים. האחד הוא קיצוץ משמעותי מאוד בסל הבריאות והעברת שליש ממנו לשיפוטם של קופות-החולים, כדי שהם יחליטו – קופת-חולים אחת, למשל, תעדיף תרופות לאוכלוסייה צעירה ובריאה, כדי למשוך אותה, וזאת אוכלוסייה שכדאי לקופות לטפל בה. למעט מאוד קופות כדאי לטפל באוכלוסייה של קשישים וחולים כרוניים, כי זאת אוכלוסייה יקרה. אבל כל היתרון בסל הבריאות היה לחייב כמקשה אחת לתת מינימום נדרש לכל האוכלוסייה, ולא לפי החלטתה של קופת-חולים כזאת או אחרת. תחום אחר שהאוצר החליט לפגוע בו במערכת הבריאות: במקום לעדכן את סל שירותי הבריאות בגובה של 2% מדי שנה, כנדרש על-פי הגידול והשינוי בדמוגרפיה, גם גידול האוכלוסייה, גם הזדקנות האוכלוסייה, גם ההשתנות של הטכנולוגיות הרפואיות שמחייבת עדכון מדי שנה – במקום לעדכן את הסל באופן אוטומטי ב-2%, או לפחות להקפיא אותו על 1.3%, כפי שזה היום, האוצר ממליץ לקצץ אותו ל-0.8% עדכון של סל התרופות מדי שנה. והתחום השלישי שהאוצר בחר לפגוע בו במערכת הבריאות הוא הצעתו לבטל את חוק בית-החולים באשדוד. עכשיו ייאמרו הדברים מהדוכן הזה: פקידי האוצר היום הם עבריינים, הם עוברים על החוק בשעה שאין הם מיישמים בכל רגע ורגע חוק שהבית הזה קיבל, והוא חוק בית-החולים באשדוד. במקום לעשות מה שהמחוקק קבע שהם צריכים לעשות, הם נמנעים מעשייה והולכים לבטל את החוק. אז זכותם לתבוע ביטול חוק, אבל עד שהחוק לא יבוטל, הם חייבים לקיים את החוק. נדמה לי שהגיע זמן שיתחילו להעמיד לדין פקידים שאינם ממלאים חוקים, משום שזה הסטטוס היום. על כל פנים, הטכניקה של האוצר היא, מדי שנה, לקראת דיוני התקציב, לגדל כמה עזים שמנות, לדחוף אותן לתוך החוק ולתוך חוק ההסדרים, ולראות לפי ההתנגדות הציבורית אילו מהעזים יוציאו. נדמה לי שהבית הזה צריך להודיע לאוצר שיוציא, ולאלתר, את כל העזים השמנות שהוא מנסה לדחוף לתוך מערכת הבריאות של ישראל, משום שהבית הזה יתלכד כנגד הניסיון לפגוע במערכת הזאת, ולא ייתן לאוצר לשחק את המשחקים שלו על חשבון בריאותם של אזרחי ישראל. תודה רבה.
אני מבקש לקיים דיון במליאה בנושא.
אני אסכים שזה יהיה בוועדה.
אני יוצא החוצה. זאת ממשלה שיש עמה קלון.
דבר אחד לא נאמר – לא נאמר שהממשלה תפקדה כמו שצריך.
אדוני היושב-ראש, אדוני השר, חברי חברי הכנסת, בפתח הדברים ראוי שאומר שעצם הארכת השירות ודאי מתחייבת מהמציאות שבה אנחנו חיים, ואנו זקוקים לשירות צבאי של 36 חודש לחיילים סדירים. אבל אנחנו עוסקים בחוק שירות ביטחון (הוראת שעה), ואני תמה כמה זמן כבר נמשכת השעה הזאת. מה יותר גמיש מהשעה הזאת הנמשכת שנים רבות? ואם יש בלבי  על מישהו, וצריך להיות בלבם של אזרחי המדינה כולם, זה לא על כך שאנחנו מאריכים את השירות הצבאי, אלא על שרים, נציגי ממשלה, כמו השר שאול מופז שערב הבחירות האחרונות בא לתעתע בציבור בהבטחות שווא, בהבטחות סרק, בזריית חול בעיניים, ואמר שהוא מתחייב לקצר את השירות הצבאי. אנחנו ידענו שהוא מתעתע, אנחנו ידענו שהמצב הביטחוני של ישראל אינו מאפשר קיצור שירות. אבל כחלק מסוג של כלכלת בחירות, הבטחות סרק, ספינים שזורים ערב בחירות, גם מקצרים את השירות הביטחוני. אני מוכן כמעט להתחייב שגם ערב הבחירות הבאות יבוא שר הביטחון, או מישהו אחר, ויבטיח לקצר את השירות. מה שראוי לומר לעם זה בראש ובראשונה את האמת. שמעתי את סגן השר וילנאי אומר לנו בהסבריו – לצורך, לאור המצב הביטחוני החדש. ואני רוצה לבשר לכם שהמצב הזה הוא לא חדש, הוא נמשך 60 שנה, אם תרצו, 100 שנה. ובוודאי איננו חדש, שום דבר לא חדש בצורך של ישראל לעמוד על נפשה ולשרת שירות חובה בצבא ישראל. מה שאנחנו חייבים לתבוע מהממשלה זה להפסיק את הוראת השעה הזאת ולקבוע את החוק כחוק קבוע, ולא לחזור מדי שנה לקרקס הזה של הארכת תוקפן של הוראות שעת-חירום, של הוראות שעה, עד שלא יבוא השלום, וכשיבוא באמת, נדע זאת באמת, ולא במלים ריקות מתוכן של שרי ביטחון וראשי ממשלה, שכדי להיבחר מבטיחים הבטחות שלום שאין בהן ממש. כשיבוא השלום – נדע, ואז נקצר את השירות. ועד אז, אנא בטובכם הפסיקו להטריח את הכנסת בהארכות מדי שעה של חוקים שנמשכים שנים, ואל תשקרו לעם ישראל. תודה רבה.
אדוני היושב-ראש, אדוני השר, חברי חברי הכנסת, נדמה לי שאזרחי ישראל חיים בהרגשה שהם נמצאים באיזה סרט, סרט שמתאר עיירה נידחת במערב התיכון של ארצות-הברית, שחבורת נוכלים השתלטה עליה והם מחלקים ביניהם את המשאבים של העיירה. אחד לוקח את מכרה הזהב, אחד לוקח את הנחל לדוג, אחד לוקח חוות בקר – מחלקים ביניהם ומעבירים ביניהם את הנכסים, ותושבי העיירה הזאת צופים בחוסר אונים מוחלט בחבורת הנוכלים שהשתלטה עליהם, ולא מסוגלים לעשות דבר. שמענו את הודעת הממשלה על כוונתה להעביר סמכויות משר האוצר לראש הממשלה. שאלתי את השרה המקשרת בין הממשלה לכנסת, למה? אולי היא יכולה להסביר לנו, להאיר את עינינו, מדוע היה צורך בשינוי הזה, והיא מועלת בתפקידה לקשר בין הממשלה ובין הכנסת ולא מוכנה לתקשר אתנו; היא קוראת את ההודעה שכתבו לה והולכת, וסומכת עלי שאתן את התשובה. אני אתן את התשובה. אף אחד לא תמים דיו לחשוב שהממשלה גילתה פתאום איזה פגם ניהולי, ראתה את האור, ולפתע פתאום חשבה שאולי נכון שנציבות שירות המדינה לא תהיה במשרד האוצר, אלא במשרד ראש הממשלה. חברי הכנסת, אין מדובר בסדרי מינהל, אלא בבעיה של זואולוגיה ותזונה: חתול ושמנת. החתול לא סומך אפילו על הכי נאמן שלו שישמור על השמנת, כי השמנת צריכה להיות אצלו בבית, ואני במקום השר בר-און לא הייתי יודע אם זה שלא סומכים עליו בענייני קומבינות, מינויים וג'ובים זה אי-אמון, או אולי זאת צריכה להיות מחמאה: אולי חלילה השר בר-און ישר מדי בעיני ראש הממשלה, והוא לא סומך עליו בענייני מינויים מושחתים. חברים, אילו היו אלה רק עניינים של חתול ושמנת, היינו יכולים לומר: אדם קרוב אצל עצמו, הוא סומך על עצמו בדברים הכי חשובים, ומה יותר חשוב לראש ממשלה מקומבינות, ג'ובים ומינויים? לא מדובר פה בחשדות סתם. אני מזכיר לחברי הכנסת הנכבדים מה כתב מבקר המדינה על ראש הממשלה הזה, לא על מישהו אחר, בעניין המינויים ברשות לעסקים קטנים – עליו ועל שותפו, מי שפעם היה שר האוצר וסמכו עליו פעם בעניינים כאלה, השר הירשזון, שנאלץ לעזוב את תפקידו בגלל חקירות שחיתות, בגלל משפט פלילי המאיים עליו, ונאמרו שם דברים חמורים ביותר על מינויים מושחתים. ראש הממשלה נמנע באופן עקבי מלבוא לפני הוועדה לביקורת המדינה לתת דין-וחשבון על דוח ביקורת מבקר המדינה. אבל הדברים כבר אינם בגדר חשד ערטילאי, אלא מדובר בדברים ממוסמכים היטב. כך השיטה מתנהלת – בעזרת מינויים, קומבינות והצבות – גם בדברים שצריכים להיות בסדרי מינהל תקין, טהורים לחלוטין מכל שיקולים פוליטיים. יכול להיות שהעובדה שלא רק הממשלה – כדרג של קבלת החלטות פוליטיות – והצבא קרסו במלחמה האחרונה; גם הדרג התפקודי של מדינת ישראל לא תפקד במלחמה האחרונה – לא טיפלו בתושבים בעורף, לא העבירו להם מזון ותרופות ולא היה פינוי, משום שדורות ממנים אנשים בלתי ראויים גם לתפקידים שלכאורה צריכים להיות נקיים מכל שיקול פוליטי, משום שזה איזה מכרה זהב בעיירה נידחת שחבורה של נוכלים השתלטה עליה. אם המינויים בשירות הציבורי יהיו נקיים מכל פנייה פוליטית, וראוי שכך יהיו, לא יעבירו אותם כמטבע העובר לסוחר מראש הממשלה לשר האוצר ובחזרה. חברי הכנסת, מה שאמר היועץ המשפטי לממשלה לפני שבועות מספר לפני בוגרי משפטים בבר-אילן – שמדינת ישראל נתונה במשבר קשה ביותר בגלל השחיתות, שממשלת ישראל היא ממשלה תחת אזהרה, ששריה נכנסים ויוצאים מחדרי החקירות של משטרת ישראל, שזוהי ממשלה בנבצרות – כל זה משתקף בהעברה המושחתת הזאת של נציבות שירות המדינה מידי שר האוצר לידי ראש הממשלה. חברי הכנסת, אל תיתנו לחתול לשמור על השמנת.
אדוני סגן שר הביטחון, כשקבע רב-אלוף יעלון את הכלל שקצינים ילמדו רק כאשר הם מיועדים לקידום בתוך הצבא, ולא מה שנקרא אז צ'ופר לקראת שחרור, היתה בכך אמירה ערכית, ובוגי יצא ללימודים בארצות-הברית כאזרח, אף-על-פי שגם הוא יכול היה לצאת כאיש צבא וליהנות ממשכורת צבאית. על הדברים האלה ממש חזר רב-אלוף חלוץ בהיותו רמטכ"ל. הוא אמר שהערך הזה מקובל עליו. האם הערך הזה מקובל גם עליך – שהלימודים נועדו לקידומו של קצין ולא להיות צ'ופר לקראת שחרור?
הבעיה היתה שחלוץ אמר את זה לאחרים, אבל הוא – – –
אדוני סגן שר הביטחון, קציני המילואים שפנו אלינו אמרו שמתוך 45 מיליון נשארו בקרן 29 מיליון, ויש הרבה מאוד תלונות של אנשי מילואים שנפגעו כלכלית במהלך שירותם במלחמת לבנון. יש כסף, יש קצינים שטוענים, שנה עברה, הם עדיין טוענים שהם נפגעו לפני שנה, 29 מיליון שקלים שוכבים. למה לא לתת להם את הכסף?
יש 500. אמרת שהקמל"ר מטפל ב-500 כאלה סבוכים ובעייתיים.
זה הוגש מייד בעקבות המלחמה.
תודה. גברתי היושבת-ראש, חברי הכנסת, בשעה זו נערכים עימותים אלימים בחומש. מארגני העלייה לחומש הודיעו כבר הבוקר שהעלייה נדחית. כמה עשרות צעירים, שהגיעו לחומש מבעוד לילה, קיבלו הוראה לחזור. פניתי הבוקר לשר לביטחון פנים ואמרתי לו: אל תשלח אליהם אנשי יס"מ, אנחנו מחזירים אותם הביתה. יש רושם שמחפשים פה לתת למשטרה תפקיד של הרתעה והענשה, והוא לא מתפקידיה של המשטרה. חשבתי שהלקח נלמד בעמונה, שבמקום שאפשר להגיע לפשרה ולא לעימות אלים, כך יעשו. מה שקורה עכשיו בחומש הוא עימות אלים, מכות רצח מיותרות לחלוטין, משום שהצעירים היו בדרכם לבתיהם, והמשטרה עוסקת כרגע באלימות לשמה. תודה רבה.
אני לא רוצה לערבב שמחה בשמחה.
תודה רבה. אדוני היושב-ראש, חברי חברי הכנסת, אין לנו הרבה דרכים להגן על חושפי שחיתויות, והרבה פעמים הם נרדפים. הם נרדפים, בדרך כלל, על-ידי הממונים עליהם, שהם עצמם אלה שביצעו את השחיתות או שבחסותם היא בוצעה. אין כנראה גבול לדמיון האנושי של דרכי ההתנכלות והרדיפה. מנסים לפטר אותם, להעביר אותם מתפקידם, לפרוץ למחשב שלהם, להחליף מנעולים במשרד שלהם, לשלוח אותם לסייד עצים בגינה, הכול מכול וכול. יש מעט דרכים להגן עליהם, ותעודת הממצאים הזאת, שעליה נסב עיקר התיקון הזה של החוק שאנחנו אמורים להצביע עליו עכשיו, היא כמעט הכלי היחיד שיש בידינו – שיכול הממונה עליהם, עד רמת נשיא המדינה, להוציא תעודות הוקרה ותעודות הכרה ותעודות ממצאים שיגידו שאכן האיש צדק. הוא חשף שחיתות, הוא היה מספיק אמיץ, הוא ידע שהוא נחשף, הוא ידע שהוא חושף את עצמו לסכנת התנכלות והוא עשה זאת. לצערנו הרב, בתחום הדוגמה האישית בל אחטא באמירת סרה במתים: דווקא נשיא המדינה, והזכיר אותו חבר הכנסת אורלב – נשיא המדינה עזר ויצמן הוא שסירב להעניק תעודות הוקרה כאלה, תעודות ממצאים כאלה, באומרו: אני לא נותן תעודות הצטיינות לשטינקרים. אוי לנו ואבוי לנו אם זאת תהיה הנורמה. לכן שמחתי כל כך לשמוע את הצהרתו של נשיא המדינה בנאום ההשבעה שלו כאן, כשאמר: את השחיתות ניתן להדביר. אני מברך אותו. אני מברך אותו שהוא ייתן דוגמה אישית בכך שהוא ייתן תעודות הוקרה וממצאים, ואני גם מצפה ממנו לתת דוגמה אישית במלחמה בשחיתות, ושיתחיל מבית – שיחזיר 320,000 דולר שקיבל כמתנה לא ראויה, כפי שקבע מבקר המדינה. אני חושב שאם יהיה לנו נשיא שיקבע נורמה אישית במלחמה בשחיתות, ובראש ובראשונה יחזיר את המתנה שהוא קיבל – 320,000 דולר למימון הפריימריס שלו – עשינו צעד חשוב מאוד במלחמה בשחיתות. תודה רבה. אני מסיר את ההסתייגות שלי.
תודה, אדוני היושב-ראש, חברי חברי הכנסת. אני מבקש להודות לאלה שהציעו את החוק יחד אתי: לחברת הכנסת  ולחברת הכנסת עמירה דותן; אני מבקש להודות לחברי השדולה למאבק בשחיתות, שממנה נולד החוק. בשדולה חברים גם האגודה לאיכות השלטון והעמותות "עוגן" ואומ"ץ, שבי"ל וגופים נוספים; לוועדה לביקורת המדינה וליושב-ראש שלה, חבר הכנסת , ולעוזר הפרלמנטרי שלי, שהוא מרכז השדולה, רועי וולף. ובעיקר לממשלה, שלא הפריעה לנו באי-נוכחותה. תודה רבה.
אדוני היושב-ראש, גברתי ורבותי השרים, חברי חברי הכנסת, השלטון המקומי בישראל נתפס, במידה רבה של צדק, כמוקד של פגיעה בטוהר המידות וכפרצה לשחיתות בשלטון הציבורי. יכול להיות שהסיבה לכך היא שבשלטון המקומי מתרכזת נקודת חיכוך בין אזרחים ובין עובדי ציבור ונבחרי ציבור. יש מעגל קטן יחסית – – –
במעגל הקטן, יחסית, של רשות מקומית יש מספר רב של בעלי אינטרסים בעלי מנופי שליטה במשאבים, בקרקעות לבנייה, באחוזי בנייה, בהנחות או בפטור מארנונה, ברצון להשיג רישוי עסקים, ומנגד יש נבחרי ציבור שיכולים בקלות יחסית לקנות שליטה באותם מוקדי כוח, ולצערנו, רבות מהרשויות המקומיות שלנו הפכו להיות מכרה זהב לעבריינים ומוקדי שחיתות. אתמול התייצבה בשדולה של הכנסת למאבק בשחיתות קבוצת אנשים שבאו מרשות מקומית בצפון וסיפרו על ראש הרשות המקומית, שלמחרת היבחרו לתפקיד לקח הלוואות במיליונים רבים של שקלים בשוק האפור, בריבית קצוצה של 7% בחודש, מעולם לא התכוון ולא ניסה להחזיר את הריבית, את ההלוואות הוא לקח מחבריו ומקרוביו, איני יודע אם בכלל עברו כספים מיד ליד, אבל באחת הפכו המלווים – ההלוואה ניתנה כמובן בניגוד לחוק – לנושים של הרשות והיו יכולים לפרק אותה ולהפשיטה מכל נכסיה. משרד הפנים היה מודע לחומרת המעשים. זרועות הבקרה והפיקוח שיש למשרדי הממשלה ברשות לא היו קיימים למעשה, כי היועץ המשפטי של הרשות היה אחיו של ראש המועצה, מבקר הפנים שלה היה מקורב אחר שלו, וכל הקבלנים שעבדו בשירות המועצה היו ידידיו, אחיו וחבריו. משרד הפנים מינה לאותה רשות ועדת חקירה. ועדת החקירה אישרה את כל הממצאים שהבאתי לפניכם. הם ידעו לספר על ההלוואות בשוק האפור, על מינויים בלי מכרז, על עבודות שהוצאו בלא מכרז, על משכורות עתק שהוענקו למקורבים, על הנחות בארנונה ועל פטור מארנונה שהוענקו בלא כל שיקול. ועדת החקירה של משרד הפנים העלתה ממצאים מסמרי שיער באותה רשות מקומית. ארבע שנים חלפו מאז סיימה ועדת החקירה את עבודתה, ולא נעשה דבר עם ממצאיה. אתמול הגיע גם נציג משרד הפנים לשדולה, ויכולנו להבין למה. היה אפשר לנתח, למשל, את שיעור המתפקדים למפלגה מסוימת באותה רשות מקומית, את שיעור המצביעים בעבור אותה מפלגה בבחירות הארציות, שהיה קרוב לאפס, כמובן – יכולנו לדעת מי מהמתפקדים לאותה מפלגה תמך במועמד כזה או אחר בבחירות הפנימיות ומדוע נסתם הגולל על ממצאיה של ועדת החקירה באותה רשות מקומית. חברי הכנסת, הרשויות המקומיות הפכו להיות מוקד שחיתות שמקרין גם על הממשל המרכזי במדינת ישראל – גם על הבחירות הארציות. הצעת החוק שאני מניח היום לפניכם באה לקצוב את שירותו של ראש העיר לשתי קדנציות. זה לא ימנע את השחיתות, אך יש בכך עוד חסם להנצחת שלטון שבמקרים רבים נקנה באמצעים לא כשרים, ועצם שליטתו של ראש הרשות באותו מקום מנציחה את השחיתות בו.
אתה אומר, למשל, שאם ראש הממשלה יודע שימיו ספורים אנחנו במצב חמור מאוד במדינה?
ודאי שיש ראשי ערים ישרים ומצוינים, שהיינו מתברכים בהמשך שליטתם בעיר. אבל כאשר הרוב המכריע אינו כזה, והפרצה הקיימת היא גדולה כל כך, וכל מי שבקיא בשלטון המקומי בישראל יודע שזוהי רעה חולה של המדינה – אז יכול להיות שלראש עיר טוב יימצא תחליף בדמות ראש עיר טוב לא פחות, אבל צריך שיהיה בידי המדינה כלי לעצור תהליך של הפיכת הרשויות המקומיות למכרה זהב לעבריינים. נדמה לי שכל מי שטוהר המידות במדינת ישראל יקר לו צריך לתמוך בהצעת החוק הזאת. הייתי מוכן, אם הממשלה היתה מוכנה, להאריך את זה לשלוש קדנציות, אבל ההתנגדות של אנשים שיש למפלגות שלהם הרבה ראשי ערים היא גורפת, הם אינם רואים את טובת השלטון המקומי, את טובת האזרחים, אלא רק את טובת המערכת הפוליטית. החוק הזה הוא חוק קלאסי של מאבק לטוהר המידות, לחסימת פרצות אדירות שיש היום במדינת ישראל. ההרגשה של מי שמכיר את החומר היא שגונבים לנו את המדינה, שעבריינים משתלטים על כל חלקה טובה והופכים אותה למכרה הזהב שלהם. אי-אפשר להמשיך לעצום את העיניים ולקוות שזה לא יפגע בנו. בסוף זה פוגע בנו. בסוף העבריינות והשחיתות מהרשות המקומית הקטנה והנידחת מדביקות את כל שאר המערכות שלנו. חברי הכנסת, רק לאחרונה – ואני יודע שזה לא דומה, כי לא מדובר בנבחר ציבור – רק לאחרונה קצבנו את כהונתו של נשיא בית-המשפט העליון; אז אפילו על נשיא בית-המשפט העליון, שאנו חלילה לא מטילים ספק בטוהר המידות שלו, אמרנו שראוי לקצוב את כהונתו. אני קורא לכם גם לתמוך בהצעת החוק הזאת ולקצוב את כהונתם של ראשי ערים לשתי קדנציות, ואני מצהיר שאם הממשלה תתמוך בהצעת החוק אתאם עמה את המשך החקיקה, ויהיה אפשר להאריך את זה לשלוש קדנציות במקרה של ראשי ערים מצטיינים, כמו שהוזכר כאן קודם.
יש שם עוד כמה רוצחים, נכון?
תודה. אדוני היושב-ראש, רבותי השרים, חברי חברי הכנסת, הדיון הזה מתקיים על רקע כוונת הממשלה לשחרר מחבלים כמחווה, להתקשר בעסקה כזו או אחרת של שחרור מחבלים מה"חמאס", להתיר את כניסתם של רבי-מחבלים לתחומי יהודה ושומרון, להלבין מבוקשים – כל מיני שמות משמות שונים לאותו הדבר. והמכנה המשותף של כולם הוא צביעות והפקרות. למה צביעות – אנחנו בין השאר פוסלים את סוריה למשא-ומתן בנימוק, שהוא נימוק כבד, שסוריה נותנת מחסה לטרור. סוריה נותנת בדמשק מחסה לארגוני טרור שפועלים נגד ישראל. סוריה נותנת? אנחנו נותנים, אנחנו נותנים לחוואתמה לבוא לארץ, אנחנו מלבינים מבוקשים שרצחו יהודים, אנחנו מעבירים נשק לארגוני טרור, אנחנו משחררים מחבלים ומתגברים את השורות המדולדלות של ה"תנזים" ושל "חללי אל-אקצא" כי הם הטובים, בניגוד ל"עז-אל-דין אל-קסאם", שהם הרעים. היכולת המדהימה לעשות דיפרנציאציה – על סמך מה עושים את הדיפרנציאציה הזאת? אני מציע לבדוק, לעשות בוכהלטריה נוראה של המוות באינתיפאדה השנייה ולראות מאילו ארגונים יצאו רוצחים רבים יותר, ובידי מי נפלו יותר חללים יהודים – בידי "עז-אל-דין אל-קסאם", שיצא שמם לשמצה כמחבלים מתאבדים בכל רחבי הארץ, או בידי "חללי אל-אקצא" של ה"פתח", ה"פתח" הטוב שאנו רוצים לחזק אותו. אני חושב שברמה העובדתית יותר יהודים נרצחו מידיהם של ארגוני ה"פתח" מאשר מידיהם המגואלות בדם של אנשי ה"חמאס", אבל זה רק בפרק הצביעות. בפרק ההפקרות, הנתונים הקשיחים של ה"חמאס" הם, שבין 30% ל-40% מהמשוחררים בעסקות השונות חוזרים לעסוק בטרור. כלומר, אנו מתגברים נטו את ארגוני הטרור הפעילים ב-80, 90, 100 מחבלים, במודע, ביודעין, כשכל חטאם של המחבלים המשוחררים, מנקודת מבטם של שולחיהם, שהם לא הצליחו להרוג יהודים בפעולה; הלוא הם ירו ביהודים והחטיאו, הניחו מטען חבלה והוא התפוצץ שנייה מוקדם מדי. לא שכוונתם היתה שלא לרצוח. מחמת תקלה טכנית או אי-איפוס כוונות הם לא הצליחו לרצוח. זה ברמת ההפקרות. השילוב הזה של צביעות והפקרות הוא ממאפייניה היותר חזקים של ממשלת אולמרט. תודה רבה.
אם זה כל כך חשוב, למה לא עשו את זה לפני שנה וחצי?
אלא אם כן יש סיבה אחרת לעשות את זה היום.
אדוני היושב-ראש, רבותי השרים, חברי הכנסת, אין לי טענה לשר איתן ולאינטרסים של הגמלאים, אבל אני מצר על כך שהפכו את השר איתן היום לשק חול. למעלה משנה מאז הוקמה הממשלה והשר איתן עוסק בענייני הגמלאים, אז מה קרה היום שצריך משרד? אם היה צריך משרד – מה? אין 78 חברי קואליציה שמסוגלים להרים את היד כדי להקים משרד? הלוא המשרד יוקם. הממשלה לא היתה מסוגלת אפילו להקים משרד, אם זה כל כך חשוב? אלא שהוא לא דרוש לעניינם של הגמלאים. הוא דרוש – ולכן אני מצר על כך, השר איתן, שהופכים אותך לשק חול בבונקר של אולמרט, במערכת הביצורים שהוא מקיף בה את עצמו היום, כי מגדל הקלפים שלו עומד לקרוס, והוא צריך לתמוך אותו בכל מיני שקי חול.
חלילה לי. כל יום שהממשלה הזאת מכהנת הוא סכנה קיומית לישראל. צריך להחליף את הממשלה הזאת, וכל מי שתומך בה ומחזק אותה חוטא לאינטרסים של עם ישראל. ממשלה שלא מסוגלת לעזור לשדרות לבנות מקלט בלי להתקוטט עם בית-המשפט העליון, שלא מסוגלת להיאבק בשחיתות בלי להשתלח במבקר המדינה – בפרפראזה, אולי, על מה שאמרו פעם על נשיא ארצות-הברית מסוים, שהוא לא מסוגל לרדת במדרגות וללעוס מסטיק, הממשלה הזאת לא מסוגלת לעשות שני דברים טובים. כשהיא עושה משהו טוב, היא מייד מקלקלת בדבר אחר.
אמרו לי לא להזכיר שמות של מי שלא פה. לא יפה לתקוף אנשים באופן אישי, אבל – – –
או בג"ץ נגד ועדת האתיקה. במקום לעשות לטובת מדינת ישראל, הופך ראש הממשלה את המדינה למכרה זהב של האינטרסים שלו, או לצורך העניין, מכרה חול – מה שכתב עליהם פעם הסופר: חולות הזהב – ובשרים שלו הוא משתמש כשקי חול לבצר את הבונקר. לפני שלושה ימים, או ארבעה ימים, מול מצלמות, הצהיר ראש הממשלה, ואני קורא: "מיניתי את חיים רמון ורוני בר-און כי הם חברים שלי, וכדי שידעו שאני לא שוכח חברים". והוא גם אמר: "מיניתי אותם גם כי הם הטובים ביותר". היה קיסר ידוע, קליגולה, שמינה את הסוס שלו לקונסול. אני מניח שהיה לו סוס טוב, אולי הסוס הכי טוב ברומא. אתם לא מעלים על דעתכם שנותנים לקיסר רומא סוס צולע עם פרעושים. ודאי הסוס היה מצוין. יכול להיות שבהשוואה לקונסולים האחרים ברומא, הוא אפילו היה קונסול מצטיין, אבל קליגולה נזכר לשמצה בהיסטוריה, והסוס והמינוי שלו הפכו להיות משל ושנינה. אז בואו נבחן את השאלה של החברים הכי טובים של ראש הממשלה. הוא אומר: מיניתי אותם כי הם היו חברים שלי, אבל גם כי הם הכי טובים. רוני בר-און, שלנצח ייזכר בתולדותינו בפרשת בר-און–חברון? והשרה רוחמה אברהם הנתונה עדיין בחקירה על קבלת שוחד בפרשת "אגרקסקו"? וחיים רמון, עבריין מין מורשע, בתור משנה?
לפי החוק מותר, אבל הקלון מוטבע במצחה של הממשלה הזאת. אין לראש הממשלה חברים בלי תיקים? במסכת בבא קמא כתוב: "לא לחינם הלך זרזיר אצל עורב אלא מפני שהוא מינו". ראש ממשלה שנמצא בעיצומה של חקירה פלילית בפרשת בל"ל, ועוד כמה וכמה תיקים פליליים ממתינים לו על שולחנו של היועץ המשפטי לממשלה, בוחר עבריינים להיות שקי החול שלו, לבצר את מעמדו. ולכן אני מצר כל כך על כך שהשר איתן מצטרף לקבוצה הזאת.
מה ששייך הוא שראוי שהממשלה הזאת תסיים את ימיה, ויפה שעה אחת קודם. ולכן, חבל על כל מי שמנסה לחזק אותה. תודה רבה.
אדוני היושב-ראש, רבותי השרים, חברי חברי הכנסת, אויבו של הטוב הוא הטוב יותר, ואויבו של הרע הוא הרע יותר. המצב הנוכחי בתחום הטיפול בחולי הנפש הוא רע. אני חושש מאוד שהחוק במתכונתו הנוכחית יהפוך אותו לרע יותר. הרפורמה ראויה. תמכתי בה בדיונים קודמים, אני ממשיך לתמוך בה, ואני אתמוך בה אם בחוק תהיה הבטחה תקציבית ראויה שלא תאפשר מצב שהאוצר מטיל את האחריות על כתפי קופות-החולים בלא הסמכות – בלא התקציב הצריך להיות צמוד אליה. שר הבריאות, אתה צריך להיות מודאג ממש כמונו מכך שבסופו של דבר התפקיד יוטל על קופות-החולים ואחר כך יאמרו לך: תסתדר עם מה שיש לך, ובסופו של דבר יהיה פחות כסף לטיפול בחולי הנפש, יהיו פחות משאבים, הקופות יצרו את צעדיהם, יהפכו את השירות לנגיש פחות, לזמין פחות, כדי לעשות מה שהאוצר רוצה – לדחוק את האנשים החוצה אל הרפואה הפרטית, שיקנו שירותים במקום לקבל מה שמגיע להם. איש אינו מתווכח שהגוף והנפש חד הם, ואסור להפריד בין מבטחים שונים בתחומים הללו, אבל גם אסור להפריד בין התקציבים שלהם ואסור ליצור מצב כזה שבו מוטל על קופות-החולים לעשות, ואין להן איך, בבחינת – תבן אין ניתן לעבדיך, ולבנים אומרים להם עשו. אני חושש שזו כוונת האוצר, ולקראת הקריאה השנייה והקריאה השלישית יפעילו מכבש קואליציוני אדיר ויכופפו את כל אלה שמבטיחים היום שיתקנו את החוק לקראת הקריאה השנייה והקריאה השלישית. אם היום נעצור את החוק הזה – הוא יחזור לממשלה, יחזור למי שהציע אותו, כדי שיחזיר אותו מתוקן ועם תקציב ראוי. תודה רבה.
גברתי היושבת-ראש, אדוני השר, חברי חברי הכנסת, החוק ראוי. נדמה לי שמדינת ישראל ממתינה זמן רב לחוק שיעסוק בניסויים בבני-אדם. עד היום היו חוקים אחדים שעסקו בצער בעלי-חיים, בניסויים בבעלי-חיים, אבל האדם עצמו זכה לתקנות, לחוק הוא לא זכה. אפילו העיוות הזה ראוי שיתוקן. הצעת החוק נותנת מענה על רבים מהצרכים הללו. לטעמי, יש נדבכים נוספים שיש להוסיף להצעת החוק, כגון חיובה של ועדת הלסינקי גם במוסדות רפואיים, וגם ועדת הלסינקי המרכזית בתחומי אחריותו של המשרד, לא רק לאשר ניסויים ולקבוע שהם יתנהלו כהלכה, אלא גם לקיים פעילות של מעקב אחר ביצוע הניסוי. אנחנו מדווחים מעת לעת, גם בתקשורת, גם בספרות המקצועית על ניסויים שנעשו שלא כהלכה, שנעשו שלא על-פי החוק, או כאלה שהממצאים שלהם סולפו או זויפו. ואני משוכנע שתפקידה של ועדת הלסינקי צריך להיות גם פיקוח על ביצוע הניסוי ולא רק לאשר אותו ולשכוח אותו. ניסוי רפואי אסור שיהיה בבחינת שגר ושכח. אם אמרתי שהחוק ראוי, וראוי לתמוך בו, אני רוצה להוסיף עוד משפט אחד למה הוא כל כך חשוב. בישראל מתקיימים זה 20 שנה או יותר ניסויים בקנה-מידה אדיר בבני-אדם, בלא כל פיקוח. הניסוי הראשון שאני זוכר בהיקף כזה היה במסגרת תהליך אוסלו. מקובל בכל ניסוי בבני-אדם, שכאשר מתגלות תופעות לוואי חמורות, או חלק ממשתתפי הניסוי מתים, הניסוי מופסק לאלתר. 1,500 איש מתו עד היום בניסוי הענק הזה בבני-אדם, שנקרא "תהליך אוסלו", במדינת ישראל. הניסוי לא נפסק, כל ראש ממשלה שמרגיש שהוא נמצא באיזו מצוקה פוליטית, מתחיל מחדש את אותה טעות, חוזר על אותן שגיאות. יכול להיות שאם היה לנו חוק לאיסור ניסויים בבני-אדם, שמקפיד על כך שברגע שיש תקלה משמעותית, גדולה, במהלך הניסוי, כמו מה שקורה לעם ישראל בתאונת הדרכים ההיסטורית הזאת של הניסיון להקים מדינה פלסטינית בלב הארץ, יכול להיות שאם הכללים של עריכת ניסויים בבני-אדם היו מתקיימים גם בהקשר של הליכים פוליטיים מדיניים רחבים יותר, מצבנו היה טוב יותר, היינו מפיקים לקחים מוקדם יותר ומונעים אסונות מוקדם יותר. תודה רבה.
אדוני היושב-ראש, חברי הכנסת, אני מבקש להודות לחברי ועדת החוץ והביטחון ולעוזרים הפרלמנטריים שלי, לנעמה ולרועי, על עזרתם בגיבוש החוק ובהעברתו. אני מבקש להודות גם לנשיא אירן, שבהכרזותיו החוזרות ונשנות הזכיר לנו שאירן היא האויב הקיומי המר ביותר שיש לנו. עד היום הזה, כשהחוק התקבל, אינני מבין מדוע ההכרזה על אירן כמדינת אויב לישראל צריכה לבוא כהצעת חוק פרטית של מי מחברי הכנסת ולא באה כיוזמה של הממשלה. אבל כשאני מסתכל סביבי, אני מבין שהיא פשוט איננה. תודה רבה.
תודה רבה, אדוני היושב-ראש. ההחלטה של הממשלה לשחרר 90 מחבלים זה סוג של זר פרחים ששולח אולמרט לבן הזוג החדש שלו. השותפות המוזרה, שנולדה בין שני פושטי רגל – זה שנכשל במלחמה וזה שלא הצליח להציל אפילו את המשרד שלו בעזה – היא מוזרה, אבל הציניות שמתגלמת בכך ששולחים לילה לילה חיילי צה"ל לעצור בשכם ולמחרת, בשיטת הדלת המסתובבת, אצלנו, משחררים אותם כדי שהם עצמם ייעצרו שוב כשהם מנסים לבצע מעשי טרור – הציניות הזאת היא על חשבון חייהם וביטחונם של אזרחי ישראל. אני מציע שהנושא יעלה לדיון בוועדת החוץ והביטחון, כי למליאה הוא לעולם לא יגיע לדיון בטכניקות המקובלות.
אדוני היושב-ראש, חברי חברי הכנסת, גברתי השרה, אני מבקש לעסוק בהעברת הסמכויות על מרתפי כנסיית הקבר הקדוש, שאלה נכבדה מאוד, עמוקה מאוד, עמוקה לפחות כעומק המרתפים. עצם העובדה שמדינת ישראל עדיין נשענת 60 שנה לאחר שהוקמה על דבר המלך במועצתו זה ביזיון לאומי. מילא על אילו תקנות חנייה נידחות, אבל על הדברים הקדושים ביותר לבני-אדם? שלוש דתות עתיקות בארץ הזו, וגם עליהן מדינת ישראל, מדינת העם היהודי, לא מסוגלת 60 שנה לאחר שקמה, לחוקק חקיקה עצמאית ולומר מה אומר העם היהודי לגבי המקומות הקדושים, ונשענים על ההתפתלות של דבר המלך במועצתו, שריד מנדטורי. יש עוד שלוש תיבות דואר עגולות, עשרה פילבוקסים עגולים בארץ מימי המנדט ודבר המלך במועצתו. אלה מחזיקים כמו הבטון של משטרות הטיגרט. אבל ההימנעות הזו או ההתחמקות הזו מחקיקה עצמאית, לומר מה דברו הסוברני של העם היהודי בנושא המקומות הקדושים לו ולדתות אחרות, להתחמקות הזו יש סיבות עמוקות משום שמפחדים לקבל אחריות. הלוא באמת לא המרתפים של כנסיית הקבר הקדוש צריכים להטריד את העם היהודי אלא ההר הגבוה שמתנשא מעליהם, הר-הבית, אבל הוא הס מלהזכיר בכלל, ואם להזכיר, אז זה בדבריו של המשנה לראש הממשלה שמוכן לוותר עליו בשביל הערבים. בשם העם היהודי לדורותיו מצהיר המשנה לראש הממשלה, חיים רמון, שההר הזה שייך לערבים, ולנו, במקרה הטוב, יהיה מזל אם ירשו לנו להתפלל בכותל. ומקשיבים לו בכובד-ראש, מתווכחים אתו, עם אדם שדקות לפני שנכנס לישיבת ממשלה בשאלות גורליות קיומיות של מלחמה ושלום, לפני שממשלת ישראל הכריזה על מלחמה ויצאה למלחמה בלבנון – לא הכריזה, גם מזה היא התחמקה – יצאה מלחמה בלבנון, אדם שהורשע בפלילים כי מצא לו אז זמן וראש ולב להתעסק עם איזו קצינה, מקשיבים לו בתשומת לב רבה מאוד ומתווכחים אתו כשהוא נותן את הר-הבית לערבים. כי המדינה מתחמקת מהחלטה בשאלות הגורליות, הקיומיות, העמוקות, המוסריות שהן הבסיס לקיומנו. אמר אורי צבי גרינברג, משורר, אולי גדול המשוררים שהיו לעם היהודי בדורות האחרונים – מי שישלוט בהר-הבית ישלוט בארץ-ישראל. אמת עמוקה שהולכת ומתבררת יותר ויותר כקיומית. כשמוותרים על הר-הבית, מוותרים על השלטון בארץ-ישראל ומתעסקים עם המרתפים של כנסיית הקבר הקדוש במין ריפוי בעיסוק של מי שאינו מסוגל לעסוק בדברים החשובים באמת.
אדוני היושב-ראש, אדוני השר, חברי חברי הכנסת, אני מצטרף לברכות לאזרחים הקשישים היושבים אתנו ביציע. ודאי שמעתם, כמו כולנו, שהשנה פרס נובל לרפואה ניתן לשלושה מדענים על מה שנתפס כפריצת דרך בתחום היכולת לטפל במחלות שיש להן מרכיב תורשתי קשה, כמו סוכרת, יתר לחץ דם וטרשת עורקים. המנגנון שהציעו אותם מדענים הוא מנגנון של השתקת גנים. הגנים שמסוגלים לחולל את המחלות הללו – משתיקים אותם. ואני מציע לצרף את ראש ממשלת ישראל לפרס הזה כבר השנה. היו לו גנים כאלה בקואליציה והוא מצא דרך מרתקת להשתיק אותם, לשמן אותם – אחד נהיה סגן שר, השני נהיה יושב-ראש הקואליציה, ועדיין איננו יודעים מה קיבל השר ליברמן כדי להצטרף אליו בחלוקת ירושלים.
רק רציתי לומר שאם חוק מסוג זה היה מתקבל היינו צריכים לחוקק עוד מיליון ו-200,000 חוקים חדשים. למשל, כל אדם מעל גיל 39 שסובל מ-38.5 חום צריך צילום חזה. גם זה היה צריך להיות חוק בספר החוקים של מדינת ישראל. אי-אפשר להפוך את ספרי הרפואה לחקיקה.
גברתי היושבת-ראש, חברי חברי הכנסת, הסניגוריה הצבאית עתרה היום שוב לבג"ץ נגד ועדת-וינוגרד, כי היא חוששת שיהיו קצינים בצבא שייפגעו אפילו מממצאי הוועדה, גם אם לא יהיו מסקנות אישיות. הייתי פעם קצין רפואה ראשי בצה"ל. החוק הצבאי קובע שבכל מקרה של מכת חום יש למנות ועדת חקירה. אני מנסה לחשוב מה היה קורה אם בכל פעם שהיינו ממנים ועדת חקירה כדי לראות אם יש מ"פ שהפר את ההנחיות ובעקבות זאת חייל שלו לקה במכת חום ומת – מה היה קורה אם הסניגוריה הצבאית היתה מתערבת ואומרת שוועדת החקירה הזאת צריכה לשלוח מכתבי אזהרה, כי המ"פ עלול להיפגע מממצאי החקירה. המצב הזה שבו זרוע אחת של הממשלה – הסניגוריה הצבאית, שהיא חלק מצה"ל, שהוא זרוע של מדינת ישראל – הולכת לבג"ץ נגד זרוע אחרת של המדינה הוא מצב בלתי נסבל. תודה רבה.
גברתי היושבת-ראש, רבותי השרים, חברי חברי הכנסת, לממשלות בישראל יש שם – שם משפחה, שם פרטי, לפעמים גם שם נוסף. תמיד יזכירו את ראש הממשלה, בדרך כלל גם את מעשיו, את מחדליו, את המאורעות הגדולים שאירעו בתקופתו. ממשלת בן-גוריון הראשונה לעולם תהיה ממשלת הקמת המדינה ושנות העלייה הגדולות. ממשלת אשכול, שיכלה להיות ממשלת המיתון, תיזכר לנצח כממשלת מלחמת ששת הימים. ממשלת גולדה לעולם תהיה ממשלת מלחמת יום הכיפורים. ממשלת שרון תהיה ממשלת ההתנתקות, וממשלת אולמרט, שתיכנס להיסטוריה כממשלת הכישלון בלבנון, מתעקשת לקבל גם שם נוסף. היא מתעקשת להיות ממשלה שיש עמה קלון. מעבר להרשעות של חברי ממשלה, מעבר לעמידה לדין של אנשים שהיו שרים בממשלה הזאת, לא היה לנו תקדים של ראש ממשלה שעומד בפני ארבע חקירות פליליות. החקירה הנוכחית, אחרי תקדים שבס, אומרים מומחים למשפט – אין סיכוי שהתביעה במדינת ישראל לא תגיש כתב-אישום נגד ראש הממשלה הזה, על סמך תקדים שבס, על בסיס הפרת אמונים. מה שנכתב בדוח מבקר המדינה, מה שנמצא בבדיקת היועץ המשפטי לממשלה, שהחליט להורות על חקירה פלילית של המשטרה. העובדה שראש הממשלה, בהיותו שר התעשייה והמסחר, קידם את עניינו של שותפו ומקורבו עורך-דין מסר, היא דבר שראש הממשלה דיבר עליו בגלוי, גם כשבא לוועדה לביקורת המדינה לפני כמה שבועות, ואין דרך להתחמק מזה, אם ישראל רוצה להיראות, אפילו למראית עין, כמדינת חוק. אז במדינת חוק, ואחרי התקדים שנקבע בפירוש מהי הפרת אמונים, ראש הממשלה יעמוד לדין פלילי, ולעולם הממשלה ואתם, חבריה, תישאו עליכם את הקלון של ראש הממשלה. כי, כאמור, ממשלות בישראל נקראות על שום ראשיהן, ואם ראש הממשלה יישא קלון, גם אתם תישאו קלון.
אדוני היושב-ראש, רבותי השרים, גברתי השרה, חברי חברי הכנסת, היום הנחתי במזכירות הכנסת הצעת חוק שהיא האנטיתזה להצעת החוק של חבר הכנסת ביילין, ששמעתם זה עתה, וברוך השם דחיתם ברוב גדול, ונתתם יישר כוח ליישוב היהודי בחברון. בהצעת החוק שלי לקחתי את הצעת החוק של חבר הכנסת ביילין ושיניתי רק מלה אחת – בכל מקום שבו כתוב "ישראלים", כתבתי "פלסטינים", ואני מציע בהצעת החוק הזאת לפנות את כל הערבים מחברון. אני לא מתכוון שתצביעו על הצעת החוק שלי, זאת באמת היתה הצהרת חוק.
גם אני, ולכן אינני מתכוון – – –
לא, לא אביא את זה להצבעה, משום שהצעת החוק של חבר הכנסת ביילין היא הצעת חוק גזענית, וכדי להמחיש את זה הצעתי את תמונת הראי שלה. אני לא אהיה גזעני, אני לא אציע לפנות את הערבים מחברון.
יהיה לי זמן, ברוך השם שמונה דקות וחצי יספיקו לי להסביר לאנשים למה ההתנתקות היתה טעות ולמה אפשר להתחיל לתקן אותה.
שבועות מספר לפני ביצוע תוכנית ההתנתקות הגיע ראש הממשלה שרון לוועדת החוץ והביטחון, כבר היה ברור מה הולך להיות, ושאלתי אותו: מה יהיה אם לאחר הנסיגה מחבל-עזה יירו עלינו מחבל-עזה? ושרון כהרגלו, ידע ללעוג לאנשים, כשהוא רצה ללעוג להם, הוריד את משקפיו אל קצה חוטמו, הביט בי מעל המשקפיים ואמר: אני רואה שאתה דואג, דוקטור, אל תדאג, גם לנו יש תותחים. בדרך כלל לא מגלים סודות צבאיים מוועדת החוץ והביטחון, אבל נדמה לי שהעניין הזה, שגם בידי מדינת ישראל יש תותחים, הוא סוד גלוי. ובכל זאת, גם שרון ידע באותה עת שישראל לעולם לא תוכל לעשות שימוש בתותחים שלה כפי שהוא הבטיח שיהיה, כי מדינת ישראל לא יכולה לענות בהפצצות שטח במטחי תותחים על הירי הבלתי-פוסק, אפילו לא ליום אחד, מאז יצאה תוכנית ההתנתקות אל הפועל. נכון שירו גם לפני כן, ירו על הנגב המערבי, גם שדרות נפגעה, אבל הטפטוף של עשרות ה"קסאמים" שהיה לפני כן הפך למבול של אלפי רקטות. כל מה שהבטיחו לאזרחי ישראל בתוכנית ההתנתקות לא הוגשם. הבטיחו לנו שהמצב הביטחוני ישתפר, בחודשים הראשונים אפילו ספרו עוד "קסאמים" כדי להראות איך קודם היה יותר רע ועכשיו יותר טוב. הפסיקו לספור, חברי הכנסת, כי המצב נהיה באמת יותר רע. הבטיחו לנו לחסוך בכוח-אדם צבאי, לאחר ההתנתקות יראו בדיוק שאפשר יהיה להציב בגבול הרצועה שני גדודים או שלושה גדודים פחות ממה שהוצב קודם בתוכה וסביבה, אז את הגדודים מחליפה אוגדה, והטפטוף של ה"קסאמים" הפך לשיטפון, והקילוגרמים של חומרי הנפץ שהוברחו, גם כשהיינו שם, במנהרות מתחת לפילדלפי, הופכים לטונות, וכבר לא צריך מנהרות כדי להבריח אותם, והסכם המעברים שחתמה ישראל, לכאורה בחסות ארצות-הברית, קרס ופשט את הרגל, וטונות של חומרי נפץ זורמים לרצועה, והיא הפכה לממלכת ה"חמאס".
עשרות טונות, מעדכן אותי חבר הכנסת שטייניץ, שהיה יושב-ראש ועדת החוץ והביטחון, וניסה, ניסה לפחות את הסכר הזה לחסום. גם בין חברי הכנסת בבית הזה, שהרימו את ידם בעד תוכנית ההתנתקות, מבשילה ההכרה הפנימית שזה היה מיקח טעות, שגם אם קיווינו בתמימות או בהיתממות שזה ישפר את מצבנו, נכזבה תוחלתנו. כל מה שקרה מאז הופך את חיי תושבי הנגב המערבי לבלתי נסבלים, ההישגים של ההתנתקות נמחקו, האומללים שגורשו מבתיהם עדיין מחכים לפתרון. אבל, חברי הכנסת, טעויות זה עניין אנושי, ומי שמאמין שאפשר לטעות, צריך גם להאמין שאפשר לתקן, ואפשר לתקן את הטעות של ההתנתקות, אפשר להתחיל. יש בפנינו שני מודלים, חברי הכנסת: המודל של חבל-עזה ומודל צפון השומרון. מחבל-עזה יצאנו עד תום, וקורה מה שקורה כל יום. מצפון השומרון אומנם עקרנו את ההתיישבות, אבל צה"ל נשאר. המצב הביטחוני הורע. חופש הפעולה של המחבלים גדל במידה ניכרת – בהעדר בסיסי קבע, בהעדר יישובים, בהעדר תנועה יהודית לאורך הצירים. אבל עדיין ההבדל בין צפון השומרון לרצועת-עזה הוא הבדל של יום ולילה, ואנחנו יכולים להתחיל לתקן את הטעות של תוכנית ההתנתקות, בחזרה לצפון השומרון. חומש תחילה. יישוב אחד כדי להגיד שטעינו, אנחנו מכירים בטעות ואנחנו יכולים לתקן אותה. הצעת החוק שאני מניח בפניכם היום באה לומר שזאת לא תהיה עבירה על חוק ההתנתקות לשהות בצפון השומרון; שכמו שמותר ליהודים להיות בכל חלקי ארץ-ישראל, מותר להם גם להיות בצפון השומרון. ואם מותר ליהודים – ואתם הצבעתם על כך רק לפני דקות ספורות – להיות בחברון, מותר להם להיות גם בממלכת ישראל, בשומרון. חברי הכנסת, אני קורא לכם היום לתקן תיקון קל בחוק ההתנתקות ולהתחיל לעשות תיקון גדול בטעות ההיסטורית. תודה רבה.
תצביעו בעד. גם את תצביעי בעד בסוף. חברת הכנסת אברהם, את טועה. לא הצהרת חוק – – –
אדוני היושב-ראש, גברתי השרה, רבותי השרים וחברי הכנסת, לצערי, השרה רוחמה אברהם מעדה. מעדה משום שהקשיבה למשפט הפתיחה שלי ולא הבינה שאני מדבר על הצעת חוק שונה. לא מדובר בהצהרת חוק כתשובה לחבר הכנסת ביילין – – –
נכון, אבל התייחסת למשהו אחר. מה שנקרא – לשמוע את משפט הפתיחה, ולהתנגד. הממשלה, דינה להתנגד להצעה הזאת כי היא מתקשה להכיר בטעויותיה. זאת תכונה אנושית נעלה להכיר בטעויות, ואני משוכנע שעוד לא הגעת למדרגה הזאת, אבל תגיעי, וגם כולכם תכירו בטעות יום אחד. תודה רבה.
מהנאום של ראש הממשלה – – –
אדוני היושב-ראש, גברתי השרה, חברי חברי הכנסת, סיעת האיחוד הלאומי הגישה היום הצעת אי-אמון על נכונותו של ראש הממשלה להעביר שכונות בירושלים לריבונות זרה, ובאה השרה המקשרת, רוחמה אברהם, ומעל הדוכן הזה מגלגלת עיניים. אנחנו מדברים על חלוקת ירושלים? היא שואלת את המליאה. ראש הממשלה מדבר על חלוקת ירושלים? הממשלה? רק האופוזיציה מדברת על חלוקת ירושלים. מה אמרה לנו השרה המקשרת? אני מצטט: רק אם ידברו בצורה רצינית על נושאי הליבה עם הפלסטינים, בכוונת ראש הממשלה להביא את הנושא לדיון. אני מבקש לשאול את השרה המקשרת בין הממשלה הזאת והכנסת: ככה יפה ללעוג לאבו מאזן? ככה יפה לבוז לראש הממשלה אולמרט? לגרום לאזרחי ישראל לחשוב שראש הממשלה שלהם לא רציני? רק אם ידברו בצורה רצינית על נושאי הליבה – על מה אולמרט ואבו מאזן מדברים כבר עשר פגישות, על האשה והילדים? על התיקים הפליליים? לשם מה סיכן אולמרט את חייו בנסיעה ליריחו תחת איום ברצח, כדי לדבר על הקזינו של שלאף? על מה הם מדברים עשר פגישות אם לא על נושאי הליבה, על הפליטים, על הגבולות, על ירושלים, על הטרור? אז מה הפחדנות הזאת? מה ההסתתרות הזאת של הממשלה כולה, ובייחוד של המשנה, איווט ליברמן, שאומר: אם ידברו באנאפוליס על הליבה ישראל ביתנו תצטרך לעזוב את הממשלה? יש לי חדשות לאיווט ליברמן: לא באנאפוליס – כבר עכשיו מדברים על הליבה, ולא תוכל להתחמק מהשאלה הזאת. אם אתה סבור שתושבי נווה-יעקב ופסגת-זאב בירושלים לא מבינים מה המשמעות של העברת מחנות הפליטים שאתה מציע לידי המדינה הפלסטינית – אם יעבירו את שועפאט, קלנדיה ודאחיית-אל-בריד לידי המדינה הפלסטינית, הפכת את נווה-יעקב ואת פסגת-זאב למובלעות בתוך פלסטין – ואם אתה חושב שכשאתה אומר את זה בעברית אז המצביעים שלך בשכונות הללו, שאינם מדברים עברית אלא רק רוסית, לא מבינים אותך, גם אתה משלה את עצמך. יש לראש הממשלה משנה אחר, משנה חשוב לו מאוד, חיים רמון. אם לא היה חשוב לו כל כך, הוא לא היה מכניס עבריין מין מורשע לממשלה הזאת. והמשנה הזה אומר בפירוש בישיבת הממשלה ב-7 באוקטובר: באנאפוליס ידברו על נושאי הליבה. אז באה השרה המקשרת ואומרת: אנחנו? אנחנו נדבר על נושאי הליבה? חס וחלילה. יכול להיות שהשרה המקשרת לא קוראת עיתונים, ויכול להיות שהיא לא מאמינה למה שכתוב בעיתונים; עמד ראש הממשלה על הדוכן הזה, ביום הזיכרון לרצח גנדי, ואמר, ואני מצטט: האם מן ההכרח היה לצרף לירושלים את מחנה הפליטים שועפאט, ערב-א-סוואחרה, וולאג'ה וכפרים נוספים, ולקבוע: אף זו ירושלים? בזאת עלי להודות, אפשר לשאול שאלות לגיטימיות. אז מי שואל שאלות לגיטימיות, האופוזיציה או ראש הממשלה? מי מתכוון לחלק את ירושלים ולהכניס את ה"חמאס" לתוך עיר הבירה שלנו? זה שנשבע אלף פעם בשם אחדות ירושלים, ירושלים המאוחדת לנצח נצחים. כמה פעמים הוא אמר את המלה הזאת? איך אפשר להאמין למלה אחת שלו? אדוני היושב-ראש, חברי הכנסת, צדק דוד גרוסמן. זו ממשלה חלולה, לא נותר ערך יצוק אחד בתוכה; ולא רק שאין לה ערכים כאלה, אין לה האומץ אפילו לומר: כן, אנחנו מחלקים את ירושלים. ויתרנו על ירושלים המאוחדת, ויתרנו על יהודה ושומרון. נטולת ערכים, נטולת אומץ, אז למה שלמישהו יהיה בה אמון? תודה רבה.
תודה, אדוני סגן השר. הייתי באמת צריך להסתפק בתשובתך, אבל לפני כמה דקות הונח מסמך תמוה מאוד על שולחן חברי הכנסת, מסמך מ-31 במאי 2007, בחתימתו של קודמך בתפקיד, סגן השר ד"ר אפרים סנה, שמדבר על דיווח על אודות הפעילות לטיפול בעורף. כותב סגן השר לעורכת-הדין רות בר: "כמענה לפנייתך אודות הפעולות שננקטו על-ידי משרד הביטחון, אני רוצה לבשר לך בשמחה רבה" – כך כותב הסגן, ויש רציפות שלטונית, כידוע לך. מדובר במסמך שהונח עכשיו, באיחור של חצי שנה, אבל בנוהל שאינני מכיר בכלל – "בוצע מיפוי של כלל הפערים במתקני צפירת חירום והושלמו פערי הצפירה בצפון הארץ ובעוטף-עזה". חודש לפני הפאשלה שעליה שאלתי ועליה אמרת "נענה בוועדה". אז איך זה מדווחים לכנסת חצי שנה מאוחר מדי?
גברתי היושבת-ראש, תודה, אדוני השר, חברי חברי הכנסת, בפקיעין היתה הבוקר התפרצות אלימה, נפגעו תושבים ונפגעו שוטרים, ביניהם פצועים קשה, גם מאש חיה. ברור שצריך לבדוק מה היה שם ומדוע הגיעו הדברים עד כדי כך. אני רק רוצה להעיר את תשומת לב חברי הבית לכך שבפקיעין גרות שבע משפחות יהודיות. לפני חודש שרפו בית של אחת מהן. לפני שבועיים זרקו רימון רסס לבית של משפחה אחרת. כשפנינו למשטרה והתרענו שיש שם חבית חומר נפץ, לא עשו עם זה שום דבר. תודה רבה.
אדוני היושב-ראש, אדוני ראש הממשלה, רבותי השרים, חברי חברי הכנסת, מתוך עשר הדקות שיש לי אני מבקש דקה שקט.
כמה מכם שמעו את השם רועי קליין?
כולם שמעו את השם רועי קליין. רועי קליין – –
– – השם ייקום דמו, הוא חייל צה"ל היחיד שמאז מלחמת יום הכיפורים זכה לעיטור הגבורה, לאחר שכדי להציל את חיי חייליו השליך את עצמו על רימון בפעולה במלחמת לבנון השנייה. רועי קליין היה סגן מפקד גדוד 51. הוא ומשפחתו התגורר ביישוב עלי. את עיטור הגבורה שהוא קיבל לאחר מותו ואת חדר ההנצחה שעל שמו ואת האנדרטה על שמו אי-אפשר להקים ביישוב שלו. כלומר, אפשר להקים אותם שם, אבל משרד הביטחון לא שותף לכך. משרד הביטחון, מדינת ישראל, צה"ל, יודעים לגייס את תושבי יהודה ושומרון לכל היחידות הקרביות בצה"ל, והם יודעים להקריב את חייהם, אבל הם לא זכאים, על-פי חוקי מדינת ישראל, להנצחה במקום מושבם; משום – וזו התשובה הצינית שקיבלנו מאגף ההנצחה במשרד הביטחון – שהחוק הזה לא חל ביהודה ושומרון. ולכן מדינת ישראל, משרד הביטחון, אגף השיקום, לא יכולים להשקיע אגורה באנדרטה לרועי קליין, ביישוב שלו.
חוק מס ההכנסה חל שם, כן. יש חוקים שנוח להחיל. וחוק שירות חובה חל שם, ומטעמו הם נשלחים לצבא, אבל להנציח את זכרו – לא. כלומר, משרד הביטחון יודע איפה הוא גר ושולח לו לשם את צו הגיוס ואת צווי המילואים, אבל אם הוא נפל בשליחות המדינה הזו, כבר לא מכירים בו שם. שיקימו לו את האנדרטה בנגב או בגליל, במקום כלשהו; לא בבית משפחתו. ויש עוד עשרות מקרים כאלה. כאשר חברי אורי אריאל ואני הצענו את הצעת החוק, קיבלנו תשובה, ואני מניח שסגן השר וילנאי ינמק לנו אותה ויאמר: יש אפשרות למפקד הצבאי ביהודה ושומרון להוציא צו, ולכן אין צורך בחוק וזה ייתר את החוק. אנו מוכנים למצב הזה, ובכל רגע נתון, אם יהיו צווים, התחייבנו שנעצור את תהליך החקיקה, נפסיק אותו. אבל כבר לא היו מוכנים לשמוע לנו, ואמרו: הממשלה תצביע נגד, הקואליציה תצביע נגד. חברי הכנסת, לפני שעליתי לדוכן ניגשתי לשרה המקשרת רוחמה אברהם וביקשתי ממנה להפוך את זה להצעה לסדר, והיא סירבה, כדי להכריח את הקואליציה להצביע נגד רועי קליין, להצביע נגד אנדרטות ביהודה ושומרון, להכריח אתכם. הצעתי להפוך להצעה לסדר. אין גבול לרצון לנצח בכל הצבעה, לא משנה מה התוכן שלה. תתביישו אם כך תעשו. אני הצעתי לא להצביע על זה. לא הסכימו. יעלה ויבוא סגן השר, ינמק למה אין צורך, ואתם תצביעו נגד החוק, נגד רועי קליין.
תסכים לתשובה והצבעה במועד אחר?
אדוני היושב-ראש, אדוני סגן השר, חברי חברי הכנסת, היום יש קונסנזוס מעניין בבית הזה. לא שמעתי מישהו שמדבר בעד הגדר. הגדר או הפסקת הפעולות בגדר מוכיחה את אי-נחיצותה. שיקרו לכנסת, שיקרו לעם ישראל, שיקרו לבג"ץ, חופשי. גם בג"ץ אמר ששיקרו לו. כל פעם שבאו ואמרו לו שהגדר ביטחונית, שיקרו וביודעין שיקרו. שיקרו בהאג. לא היה נוח לבוא ולומר שהגדר היא גבול. אתם רוצים הוכחה? אריק שרון לעג לגדר, היה נגדה. אמר: יחפרו מלמטה, יירו מלמעלה. גדר לא עוצרת טרור. עד שלא הפך את עורו והחליט לאמץ את תוכניות "שלום עכשיו", בגלל השחיתות, כי לחצו אותו לפינה והוא רצה להציל את כיסאו, הוא היה נגד הגדר. מרגע שאימץ את תוכניות "שלום עכשיו" והיה צריך גבול, לקח את הגדר. מה, השתנתה תפיסת עולמו הביטחונית? פתאום גדר כן עוצרת טרור? שטויות, הוא לעג לגדר גם אחר כך, אבל הוא ידע שהוא צריך גבול. ולא היה אכפת לו כמובן לשלוח את אנשיו לבג"ץ לשקר. הגדר הזאת היא גבול. מי שטוען שהגדר הזאת היא ביטחונית והיא הצליחה למנוע פיגועים, אז איך זה יכול להיות ששליש פתוח? שליש מהדלת פתוח ואין פיגועי התאבדות. בטח תבואו תאמרו: צה"ל בשטח, הוא זה שחוסם בגופו את פיגועי ההתאבדות. היא הנותנת. כל אגורה נוספת שמדינת ישראל תשקיע בגדר, זה פשע. אני זוכר מה אמר בוגי יעלון, גם בוועדת החוץ והביטחון: תנו לי את הכסף שתעלה הגדר ואני אייצר לכם פי-עשרה ביטחון בכסף הזה. אבל מהרגע שהגדר נדרשה כדי ליצור גבול למדינה הפלסטינית, אז אפשר היה לבוא לשקר ולומר שהיא גדר ביטחונית. אז מה נגמר עכשיו? הכסף? ההיגיון? השקר? מה נגמר פתאום שעצרו את העבודות, ועדיין המצב הביטחוני לא הידרדר?
השכל נגמר? הגדר דרושה רק לגבול ולא לביטחון. אז מי שרוצה לעשות גבול, שיביא הצעה לכנסת, יעביר חוק, יקים מדינה פלסטינית. למה כגנבים בלילה? למה לשפוך 12 מיליון שקלים לכל קילומטר גבול, כשאתה יכול לסרטט אותו בעט ירוק על המפה? מי שרוצה באמת להפוך את הגדר לגבולה של מדינת ישראל, יתכבד ויעשה את הדבר כדין – במשאל עם, בחוק, בדיון, לא כגנבים בלילה, לא כפחדנים. תבואו ותגידו: כן. אנחנו רוצים לחזור לגבולות 67', אנחנו רוצים להקים שם מדינה פלסטינית. ותעמדו למשפטו של העם על כך. לבוא עכשיו ולשפוך כסף טוב נוסף על מה שלא יוסיף גרם אחד ביטחון, זה פשע נגד העם היהודי.
אחרי שרבין הביא את ערפאת.
למה הם לא יוצאים היום מחברון כשאין גדר?
גברתי היושבת-ראש, רבותי השרים, חברי חברי הכנסת, אבא שלי עליו השלום, פרופסור ישראל אלדד, היה נוהג לומר: אדוני השופט, זה התחיל כך: הוא החזיר לי מכה. כמה רבדים לאירוע בפקיעין, כמה נקודות בזמן להתחיל לחשב מתי זה התחיל ומי התחיל עם מי. תחושת האפליה והקיפוח; רימוני הרסס שהושלכו כבר לפני חודש על בתי יהודים בפקיעין, אולי כלי הרכב שלהם שנשרפו; האלימות המשטרתית; הפעלת הנשק החם; רעולי הפנים; חטיפת השוטרת. מי החזיר למי מכה? לפני שנתיים בעמונה זה היה שוטר משמר הגבול, שביודעין, כשהוא יודע שאני חבר הכנסת הפועל במסגרת מילוי תפקידו, גרם לי במזיד לחבלה מכוונת בידי הימנית, גרם לי לנכות, והמשטרה מרחה את החקירה, ומח"ש טייחה את החקירה. מאות פצועים נמנו באותו יום, שוטרים פיצחו גולגלות באין מפריע, באין נוזף, באין מעיר, ומרחו וטייחו את כל התלונות. מאז אני יודע שאי-אפשר לסמוך על המשטרה כשהיא בודקת את עצמה וחוקרת את עצמה, ומח"ש איננה אלא תיאטרון בובות שכל תפקידו להציג מצג שווא של כביכול בדיקה אובייקטיבית. לפיכך, באמת אינני סומך על המשטרה שתרד לחקר האמת בפקיעין. אבל, אם יש לי טענה כלפי המשטרה במקרה הזה, הטענה היא לא שהיו אלימים מדי באירוע בפקיעין, אלא שלא טיפלו מוקדם מספיק באותם גילויי אלימות שהיו מצד מיעוט אלים, קיצוני, לאומני, שגם מנהיגי הציבור הדרוזי בפקיעין היו רוצים להקיא מתוכם. אז אם אינני סומך על המשטרה שתחקור את עצמה, ואינני סומך גם על ועדת חקירה פרלמנטרית שתרד לחקר האמת, כי היא לא תוכל לרדת, כי היא תהיה פוליטית מעצם הרכבה בבית הזה, אין לנו אלא לקוות להחליף את הממשלה ולהגיע גם למשטרה שתפעל על-פי השכל הישר ועל-פי הצדק וכדי למנוע אלימות, וגם כדי להיות רגישה כלפי הרגשות הלאומיים של המיעוטים במדינת ישראל. תודה רבה.
גברתי יושבת-ראש הכנסת, חברי חברי הכנסת, 3,000 איש, אחד מתוך שבעה מתושבי שדרות, עזבו את עירם. לא ליומיים– שלושה ימים; לצמיתות. כמו בצפון, במלחמה, עוזב מי שיכול. תושבים חולים, עניים, זקנים – נשארים. המדינה אינה מצליחה להגן על שדרות, ומה לנו להלין על התושבים? עוזבים משפחות, מבוגרים וגם ילדים. המורים דורשים להקטין את הכיתות, שלא יהיו 40 ילד בכיתה אלא רק 20. עד שרוני בר-און ויולי תמיר יפתרו את הבעיה, "חמאס" פתר את הבעיה בשדרות, יש שם כיתות עם 20 תלמידים. אם תוכניתו של אולמרט באנאפוליס תצא לפועל, גם בירושלים יצטמצמו הכיתות ל-20 תלמידים.
– – –  שאלה –  הסיפור על משה רבנו מתי תורגם לערבית?
תודה, אדוני סגן השר; תודה גם על שהסכמת לחזור על התשובה. האלוף יאיר נווה, אלוף פיקוד המרכז הקודם, העלה את הצורך בהקמת בסיס בשא-נור לצורך הביטחון השוטף של צה"ל באזור זה. התשובה שקיבלנו ממשרד הביטחון היתה, שכדי להקים בסיס כזה נדרשת החלטת הממשלה. אני שואל: האם יבקש משרד הביטחון החלטת ממשלה שתשנה את המצב שהתקבל בהחלטת הממשלה שציטטת כדי שיהיה אפשר להקים, על-פי החוק, בסיס בשא-נור?
האם הצורך הביטחוני נקבע לפי הפרסונה שבתפקיד באותה עת?
תודה, אדוני היושב-ראש. אדוני סגן השר, אתה עסקת בפינוי, לא שאלתי כלל על פינוי. יכול להיות שהסכום שנקבת בו הוא מדויק לצורכי פינוי, אבל אם תרצה המדינה יום אחד לחזור ולשלוט בכביש ירושלים-יריחו – אם היא תעשה את זה בעוד עשר שנים, היא תשלם מיליארד שקלים. הבעיה היום היא לא פינוי; הבעיה היום היא בנייה בלתי חוקית. צה"ל הורס בתים בהתנחלויות אם הם נבנו שלא כחוק. אני הייתי בעמונה וראיתי מה עושים כשיש צו הריסה. מאות בתי בדואים נבנים – לא שאלתי על פינוי הבדואים מאוהליהם – אבל המינהל האזרחי, האחראי לאכיפת החוק, אינו עושה דבר כדי לאכוף את החוק האוסר בנייה בלתי חוקית במרחק 10 מטר מהכביש הראשי. זאת הטענה. זאת השאלה. לא למה לא מפנים אותם, אלא למה לא אוכפים את החוק האוסר בנייה בלתי חוקית.
תודה. גברתי היושבת-ראש, אדוני השר, חברי חברי הכנסת, התבשרנו היום כי עורך-הדין משה לדור יהיה המועמד לתפקיד פרקליט המדינה. ממשלת ישראל אמורה להחליט בקרוב על המינוי. יש ניגוד עניינים חמור מתוך המצב שבו שלושה משרי הממשלה, ובכללם ראש הממשלה עצמו – השרה רוחמה אברהם, השר ליברמן וראש הממשלה אהוד אולמרט – ענייניהם ותיקיהם יהיו מונחים על שולחנו של אותו פרקליט מדינה, והוא זה שיצטרך להחליט אם הם יועמדו לדין. אני בטוח שהאנשים האלה חייבים לפסול עצמם מהצבעה, כדי לא להיות במצב של ניגוד עניינים, אבל נדמה לי שכל הממשלה כולה היא במצב בעייתי מאוד, כשהם אולי יודעים מה רוצה ראש הממשלה גם אם איננו מרים את ידו בהצבעה מסוג זה.
תודה, אדוני השר. הייתי היום במעלה-המוגרבים וראיתי שהעבודות שם הופסקו. גם שם מדובר בעבודות תשתית להנחת גשר, אבל החפירות הארכיאולוגיות הופסקו. לעומת זאת, רשות העתיקות, שאתה מופקד עליה, ליוותה את עבודות החפירה בהר-הבית, כשהיא נותנת גושפנקה חוקית לכאורה למצב שבו מעלים טרקטור לאתר, שהוא אתר מקודש ורגיש ביותר בארץ-ישראל. האם נבחנו חלופות לחפירה של 500 מטר בטרקטור על הר-הבית? ככל שאני מכיר, אל-אקצא נמצא בקיר הדרומי של הר-הבית. הנחת כבל חשמל חלופי מדרום היתה פותרת בעיה של חפירה של 500 מטר בטרקטור באתר עתיקות רגיש. האם נבחנה חלופה להצבת גנרטור זמני, כי העבודות הוגדרו כדחופות בזמן הרמדאן? האם לא מעלו אגף העתיקות או רשות העתיקות, באחריותך, בתפקיד שלהם לשמור את אתר העתיקות הרגיש ביותר בארץ-ישראל?
חוקי מדינת ישראל. חוק מדינת ישראל חל על הר-הבית או לא?
אני שמח, אתה משקף את עמדת ממשלת ישראל.
עלית לדוכן כשר בממשלת ישראל. האם לדעתך חוקי מדינת ישראל אינם חלים על הר-הבית?
אני מברך אותך על עמדתך האישית, ואני מגנה את ממשלת ישראל שמינתה אותך לשר. אתה פועל בניגוד לחוקי מדינת ישראל.
אתה נשבעת אמונים למדינת ישראל ולחוקיה, ואתה מפר את החוק. אתה אומר שהחוק לא חל על הר-הבית ועל ירושלים. נשבעת אמונים לחוק.
אתה מכיר את נוסח שבועת האמונים? אני לא נשבעתי לחוקים, אתה נשבעת לחוקים.
אז תקום ותתפטר, כי עכשיו הצהרת שאינך מכיר בחוק מדינת ישראל על ירושלים.
חוק העתיקות חל על הר-הבית, איך אתה מיישב את הסתירה?
אבל אתה טוען שהוא לא חל שם.
תודה. גברתי היושבת-ראש, אדוני סגן השר, חברי חברי הכנסת, להבנתי היתה אמורה ממשלת ישראל להיערך לסוג כזה של מיגון לפני ביצוע תוכנית ההתנתקות, משום שהיה ברור שזה מה שיקרה. אני מבקש לשאול אם משרד הביטחון נערך כבר עכשיו להזמין תחנות דומות לירושלים, לכפר-סבא ולכל אותם אזורים שיהיו בטווח ה"קסאם" מרגע שתוכנית אנאפוליס של ראש הממשלה תצא לפועל.
תודה, גברתי, תודה, אדוני סגן השר. בדיונים שנערכו לפני כשנתיים בנושא הזה הציגה מערכת הביטחון תוכנית לחלוקת המסכות בפרק זמן של שבועיים. ועדת החוץ והביטחון לא אישרה את התוכנית עד שלא חזרה מערכת הביטחון עם תוכנית לחלוקה בתוך שלושה ימים. האם התוכנית הזאת בתוקף ומערכת הביטחון תהיה מסוגלת – לאחר שיקום המסכות – לחלק אותן לציבור בתוך שלושה ימים?
אדוני היושב-ראש, אדוני השר, חוק הסדרת מקצועות הבריאות שאני מביא היום הוא המשך לחוק שאמור להשלים את הליכי החקיקה שלו בימים הקרובים, חוק שחבר הכנסת טיבי העלה לפני כשנה, ואני שימשתי יושב-ראש ועדת המשנה שעסקה בעבודה עליו. החוק הקודם עסק בארבעה מקצועות. החוק שאני מביא בפניכם היום הוא חוק שממשיך להסדיר את פעולתם, להגן על הציבור, להבטיח רמה מקצועית בסדרה של מקצועות בריאות כמו גנטיקה קלינית, טיפול ביצירה בהבעה, אוסטיאופתיה, כירופרקטיקה, סייעות לרופאי שיניים וקרימינולוגיה קלינית. אני מקווה שאם נמשיך ונשלים את החקיקה גם בחוק הזה, נקבל מעטפת של חוקים שמסדירה את העיסוק במקצועות הבריאות. תודה רבה.
אדוני סגן השר, עניין עובדתי אחד: לא מדובר רק ב"אל-מנאר" ובטלוויזיה של ה"חמאס". מדובר בטלוויזיה הראשית של הרשות הפלסטינית. הפרטנר של אולמרט משדר את פרפור.
היכנס לאתר שנקרא Palestinian Media Watch.
כמה שיותר דחוף. אולי היום.
מה שנקרא ב"עליסה בארץ הפלאות", גזר-הדין תחילה.
בדיחה. צחוק מהעבודה. יש סדר אבל יש גם שכל ישר. אם תשובת השר – – –
– – – כי הוא לא שמע אותו.
אדוני היושב-ראש, אדוני השר, חברי חבר הכנסת, המצב הזה הוא באמת בלתי נסבל, משום שהפכו את כבוד השר לקריין וציידו אותו בערמת ניירות והוא קורא תשובות. לכן, אני מציע להעביר את הנושא לדיון מחודש בוועדה המשותפת שהציע חבר הכנסת .
אדוני היושב-ראש, אדוני השר, עושים ממך, ממני ומהכנסת צחוק. באמת הפכו אותך לקריין.
לא חברי הכנסת. הממשלה. שולחים שר אחד עם ערמת ניירות להשיב תשובות כתובות מראש. במקרה הזה אתה צריך להשיב לי על התפטרותו של החשב הכללי באוצר.
"שלום רב שובך ציפורה נחמדת/ מארצות החום אל חלוני/ אל קולך כי ערב מה נפשי כלתה/ בחורף בעוזבך מעוני."
האם עדיין תקרא את התשובה על זליכה?
אתה כבר מחליף של המחליף. השר נהרי היה צריך לקרוא במקום שר האוצר, ואתה מחליף של המחליף. זה הולך ופוחת פה.
איך זה קשור ל"שלום רב שובך ציפורה נחמדת" שעליה שאלתי?
אי-אפשר להסיר מסדר-היום, כי הנושא לא נדון והתשובה ניתנה בלי להתייחס לנושא ובלי להתייחס לכך שהתקיים כאן דיון – – –
– – – קראתי את שירו של ביאליק – – –
– – – לעבור בדיקה רפואית כדי לדעת אם הוא באמת התחזק?
אתה רוצה מדינה ערבית – – –
אדוני היושב-ראש, אדוני השר, חברי חברי הכנסת, לפני שאני נוגע בעניין המאחזים, וזו כידוע דרישה של ארצות-הברית, להסיר אותם, אני מבקש להתייחס בחצי דקה לדרישה נוספת של ארצות-הברית: לשחרר 450 מחבלים, כמחווה לאבו מאזן, כדי לחזק אותו. מה היה קורה לממשלת ישראל אם לפני שהיא נכנעת לתביעה האמריקנית היא היתה אומרת להם משפט אחד: 450. יש לנו אחד אצלכם. אחד. לפני שאתם תובעים לשחרר 450 מחבלים, שחררו את הסוכן הישראלי יונתן פולארד. מה היה קורה לממשלה הזאת לו תבעה מארצות-הברית, תמורת שחרור מחבלים, פעם אחת תביעה אולטימטיבית? אתם רוצים מחבלים בשביל לחזק את המחבל ההוא – אנחנו רוצים את פולארד. לא היה קורה לכם כלום. אותה ארצות-הברית תובעת מאתנו להסיר מאחזים שאצלנו מכנים אותם מאחזים בלתי מורשים או בלתי חוקיים, ומסתמכים על התוכנית הגדולה של מפת הדרכים. אדוני השר, ממשלת ישראל קיבלה את מפת הדרכים לאחר ויכוח קשה – שש שעות התווכחו, ב-25 במאי 2003. הדעות בממשלה היו חצויות, וקיבלו אותה עם 14 הסתייגויות. מה נשאר מ-14 ההסתייגויות הללו, שאריאל שרון הגדיר אותן קווים אדומים, והראשונה בהן מדברת על שקט מוחלט – לפני ובמהלך התהליך, וכתנאי להתקדמות בתוך כל שלב ומשלב לשלב? שקט מוחלט, מלחמה בטרור. מתי החליטה ממשלת ישראל לבטל את ההחלטה הזאת? מתי היא החליטה לדלג על שלב התביעה למלחמה בטרור? יכול להיות שבגלל ההתפוצצויות הבלתי-פוסקות של ה"קסאמים" בדרום אני לא שומע את השקט שמשתרר אצלנו. יש שקט? יש מלחמה בטרור? מתי החלטתם לוותר על התביעות היסודיות שממשלת ישראל הגדירה כקווים אדומים? ועכשיו, בשם אותה מפת דרכים, באים ורוצים לפרק מאחזים. אז באים ואומרים לנו – תוך גלגול עיניים – המאחזים פשוט בלתי חוקיים, זאת לא תביעה אמריקנית, זה פשוט שמירה על שלטון החוק. אז יש חוק שנקרא הגנה מן הצדק. לפני שמורידים בית יהודי אחד ממאחז שמגדירים אותו בלתי חוקי – אני רוצה לראות את ממשלת ישראל מורידה את כל הבתים הערביים הבלתי-חוקיים שנבנו בשטחי C. אתם מנסים בכלל שתהיה לכם מראית-עין של שמירה על שלטון החוק? תודה רבה.
– – – אעשה כל דבר כדי להביע מחאה כנגד שרת החוץ שמבזה את הכנסת – – –
תודה. גברתי היושבת-ראש, גברתי השרה, אדוני השר, חברי חברי הכנסת, לפני 60 שנה בדיוק, בכ"ט בנובמבר 1947, קיבלה עצרת האומות המאוחדות החלטה על הקמת מדינה יהודית בארץ-ישראל. רוב העם היהודי בארץ-ישראל רקד ברחובות, רק מעטים בכו. כשאנחנו מנסים להבין את הפסיכולוגיה של היהודים בארץ-ישראל באותה עת, ברור למה אנשים רקדו משמחה. אחרי ההשמדה, אחרי אלפיים שנה, סוף-סוף מדינה עברית. אבל למה בכו המעטים? ואולי נכון לשאול, למה רק מעטים בכו? כי כשהסתכלו על המפה של מה שניתן ליהודים באותה עת, בלי חצי גליל, בלי חצי נגב, בלי ירושלים, היתה סיבה טובה מאוד לבכות. הציונות היא תנועת השחרור של העם היהודי, והיא תנועת שחרור אנומלית, משום שכל תנועות השחרור שהכרנו באירופה, ביבשות אחרות, היו תנועות של עם שמשתחרר מעולו של כובש זר, גירש את אלה שכבשו את מולדתו והכריז על עצמאותו. תנועת השחרור של העם היהודי היתה תנועה אנומלית, משום שהיא היתה תנועת שחרור כפולה: גם להוציא את העם מן הגלות, לקבץ את נידחי ישראל, וגם לשחרר את המולדת הכבושה. השמחה על המעט שזכינו לו באותו כ"ט בנובמבר הסתירה את החסר, משום שהיה צריך לשאול באותה עת: התיתכן ציונות בלי ציון, בלי ירושלים?
על התורה אפילו לא חשבו באותה עת. מטרת הציונות היתה שחרור הארץ לא פחות מאשר שחרור העם. אבל דמותה של מדינת ישראל היום היא צלם דמות תבניתם של הרוקדים ולא של הבוכים. כיוון שלא בכו אז על ירושלים, קל להם לוותר עליה היום. בציונות, כמו בכל תנועת שחרור לאומית, יש ערכים, ערכי יסוד, ויש כלים. ערכי היסוד של הציונות היו קיבוץ הגלויות והעלייה. אלה ערכים. ההתיישבות, העבודה העברית, ההגנה העצמית –  אלה הם ערכים. ארץ-ישראל זה ערך, המולדת. זה לא כלי להגשמת הציונות, אלא ערך בפני עצמו. הרצל הבין את זה כשניסה להעלות את רעיון אוגנדה וראה שזה מפרק את הציונות, כי בלי ארץ-ישראל אין ציונות. ואם ארץ-ישראל היא ערך – לא נכסי דלא-ניידי, לא משהו שניתן לחלוקה לשליש, לרבע, לעשרה אחוזים – אם היא ערך בפני עצמו ולא מגרשים, צריך להתייחס אליה כאל ערך, כאל משהו מוחלט, לא כאל משהו יחסי. ביטחון, כלכלה, חינוך, הם כלים; כלים להגשמתו של ערך הציונות לעם היהודי בארץ-ישראל, כלים להבטחת קיומנו פה, כלים לרווחתנו. צריך להתייחס אליהם בכל הכבוד הראוי. כלים הם דבר חשוב, אבל אין הם ערכים התלויים ועומדים בפני עצמם. אבל מי שמוותר על ערכים ומקדש במקומם כלים, יוותר בסופו של דבר גם על הכלים, כי לכלים אין קדושה אלא בהיותם משרתים את הערכים. הביטחון הוא לשם קיומו של עם ישראל בארץ-ישראל, ולא ביטחון מופשט, ערטילאי. ב-25 במאי 2003 קיבלה ממשלת ישראל את ההחלטה שמאמצת את תוכנית מפת הדרכים של הנשיא בוש, אבל צירפה לה, חיברה אליה – בקשר בל ינותק, חשבנו אז – 14 הסתייגויות. אריאל שרון הגדיר את ההסתייגויות האלה אז "קווים אדומים". כלומר, בלי אותם קווים אדומים, בלי אותן הסתייגויות, מבחינתה של ממשלת ישראל אין קיום למפת הדרכים עצמה. כך נאמר. ההחלטה בממשלה לא היתה קלה. יש בבית הזה מי שזוכר את חילוקי הדעות הקשים שנלוו, את הוויכוח הקשה. שש שעות התווכחו בממשלה על קבלתה או דחייתה של תוכנית מפת הדרכים, וקיבלו אותה בזכות אותן 14 הסתייגויות. לא אלאה אתכם במניית כולן, נראה שאיש כבר אינו זוכר אותן. אבל ההסתייגות הראשונה היתה שקט מוחלט בזמן, במהלך ולאחר יישום כל שלב ושלב מתוכנית מפת הדרכים. מלחמה בטרור, פירוק ארגוני הטרור מנשקם. ההסתייגות השישית, אם אני זוכר נכון, היתה הכרה במדינת ישראל כמדינה יהודית. מה קרה מאז? מתי – אולי יעדכנו אותי חברי, אולי השרה תוכל לעדכן אותי – מתי קיבלה ממשלת ישראל החלטה שמבטלת את החלטתה מ-25 במאי 2003? האם ויתרנו על ההסתייגויות שלנו? ההסתייגות התשיעית אמרה: לא יתקיים משא-ומתן בנושאי הליבה לפני התקיימות התנאי הראשון, מלחמה בטרור. האם אנחנו מוכנים להשלות את עצמנו ולהאמין שבאמת אין משא-ומתן בנושאי הליבה? על מה משוחחים אולמרט ואבו מאזן בסדרת הפגישות הארוכה שלהם, על מחירי הדירות בקטמון? הם מדברים על הנושאים המרכזיים, שאי-אפשר להתעלם מהם: הפליטים, ירושלים, הגבולות, מדינה יהודית, מדינה פלסטינית. נושאים ראויים, אבל מה קרה להחלטתה של ממשלת ישראל, שלא דנים בנושאים האלה לפני הפסקה מוחלטת של הטרור? יכול להיות שבגלל מטחי ה"קסאמים" בשדרות אני פשוט לא שומע את השקט שמשתרר בארץ. הלוא מאז אותה החלטה לא היה יום אחד של שקט. זה סוג של התעלמות מוחלטת גם מהחלטות הממשלה, גם מהביטחון, משום שכבר אמרתי, מי שאינו מהסס לוותר על ערכים, אין לו שום בעיה לוותר גם על הכלים להגשמתם, משום שהכלים הופכים להיות מיותרים כשהכול חלול והכול ריק. כולנו זוכרים את קריצת העין של יועצו של ראש הממשלה, מר דב וייסגלס, שאמר: למה אנחנו מוכנים לקבל את מפת הדרכים? כי כשהפלסטינים יוכלו לקבל אותה הם יהפכו לפינים. מה אתם דואגים, שנקיים שיחות שלום עם הפינים? אז תושבי שדרות חיים בסיוט בגלל הפינים, ועידו זולדן, השם ייקום דמו, איש חומש, שעכשיו אני בא מהאזכרה לו בפסגת ההר הטוב ההוא, חומש,  נרצח בידי פינים? מי שמוותר על ערכים, אין לו בעיה לשקר. ומי שמוותר על שקרים ישנים, אין לו בעיה לשווק גם שקרים חדשים ולומר: לא מדברים על נושאי ליבה, מדברים רק מסביב. לפני שש שנים, בעצרת של מאות אלפים, נשבע ראש עיריית ירושלים דאז, אהוד אולמרט, שבועת אמונים לירושלים. מי שלא היה נאמן לשבועתו למולדת, ולא נאמן לשבועתו לירושלים, עלול לא להיות נאמן גם לשבועת אמונים שנשא מעל הדוכן הזה, להיות נאמן למדינת ישראל ולחוקיה. תודה רבה.
גברתי היושבת-ראש, אדוני השר, חברי חברי הכנסת, על עטיפת ספרו החדש של חיים באר מופיעה תמונה של רחבה מרוצפת ובה חלון הקבוע ברצפה. מי שמתבונן בתוך החלון רואה חדר תת-קרקעי שקירותיו צבועים לבן, וכל קירות החדר עטורים מדפי ספרים, אבל מדפי הספרים ריקים. זו האנדרטה שהקים הפסל אולמן בברלין, בכיכר שבה שרפו הנאצים רבבות ספרים עבריים ויהודיים. "לפני המקום", קרא חיים באר לספרו, והוא עוסק, בין השאר, באספני ספרים יהודיים ועבריים, ואפילו במגמה הקיימת כיום בכמה מוסדות מחקר מפוארים בעולם, שמתוך הנחת עבודה מסוימת, שקיומה של מדינת ישראל נתון בסימן שאלה, ואולי היא תישמד, חלילה, הם רוכשים כל ספר, כל עיתון וכל דבר דפוס מישראל, כדי למלא מדפים שישמרו את התרבות היהודית ואת זו שנוצרה בישראל. חברי חברי הכנסת, 60 שנה היתה בידינו ובאחריותנו ועמדה ספרייה גדולה ומפוארת על תקן של ספרייה או מחלקה אוניברסיטאית באוניברסיטה העברית בירושלים. 6 מיליונים. 6 מיליוני ספרים – שוב המספר הזה – 6 מיליוני ספרים וכתבי-יד לאין ספור, ולא זכתה למעמד של ספרייה לאומית. האוניברסיטה רכשה במשך השנים מתקציבה ומהתרומות שקיבלה, מצומצמים ככל שהיו, אספה אוספים. הרבה פעמים הפסידה בתחרות מול אספנים עשירים יותר בעולם, ואוצרות ונכסי תרבות יהודיים וישראליים נעלמו מכאן והלכו למקומות אחרים. לעתים לא הספיק הכסף שבידי האוניברסיטה כדי להגן על הספרים מתולעי עץ ותולעי ספרים אמיתיים או הולכי על שתיים. לפעמים דלפה התקרה. היום אני באמת שמח שהכנסת הזאת, הודות להרבה אנשים – ואני אודה להם בעוד דקה – מצליחה להשיב למדינת ישראל אחד מהתארים שהיא מתכוונת להיות גאה בהם: מדינתו של העם היהודי, עם הספר. וראוי לו לעם הספר שתהיה לו ספרייה לאומית מפוארת כמו זו הקיימת היום והעתידה לגדול ולהתפתח עוד הרבה יותר גם בזכות החוק הזה, גם בזכות נדבנים יהודים חשובים. אני מבקש להודות לפרופסור זמיר שעל בסיס הדוח שחיבר, וטיוטת הצעת החוק שצירף לו, הגשתי את הצעת החוק שלי; להודות לכל צוות הספרייה הלאומית והאוניברסיטה, וההנהלה הציבורית של הספרייה; ולשר לשעבר הירשזון שסייע רבות בתקופת כהונתו לחקיקת החוק הזה. אני מבקש להודות ליושב-ראש הוועדה, חבר הכנסת מלכיאור, שהודות לעבודתו המסורה וליכולת הניווט המופלאה שלו הצלחנו להביא את ספינת החוק הזאת בשלום לחוף מבטחים בין קרחוני משרד המשפטים ומשרד האוצר. אני מבקש להודות לבית הזה על כך שחוקק את החוק. לפני 30 שנה כתבתי עם אבי עליו השלום ספר בספרייה הלאומית. החוק הזה הוא סוג של סגירת חוב של כבוד שיש לי אל המוסד הזה. תודה רבה.
מה שברור זה שפה ממש לא בטוח לשבת.
תודה, גברתי היושבת-ראש. גם אני מבקש להתייחס לשאלת המפגש בין שגריר ארצות-הברית ונשיאת בית-המשפט העליון בארץ. אני רק מנחש מה היה קורה אם שגריר ישראל בארצות-הברית היה מבקש להיפגש עם נשיא בית-המשפט העליון הפדרלי בארצות-הברית כדי לדון אתו בשאלת הוצאתם מחוץ לחוק של ארגונים פלסטיניים שונים, נושא שמדינת ישראל מעוניינת בו. אני מניח שמזכירת המדינה היתה מזמנת אותו, נוזפת בו ומורה – כי כך הם מתייחסים לישראל, כאל נחלה פיאודלית שלהם –  לישראל לקרוא לשגריר ולהחליפו. מדובר גם בהתערבות בוטה של מדינה ידידותית בעניינים פנימיים של ישראל, אבל חמור מזה, בחריגה של נשיאת בית-המשפט העליון מכלל בסיסי של הפרדת רשויות. הלוא איך אנחנו יכולים להתייחס מעתה ואילך להחלטות שלה בנושאי גדר או התנחלויות? האם היא לא נמצאת במצב שבו נציג מעצמה גדולה הפעיל עליה לחץ?
אדוני היושב-ראש, חברת הכנסת טרטמן נפצעה היום בתאונת דרכים, ואני רוצה לשלוח לה מכאן איחולי החלמה.
אדוני היושב-ראש, רבותי השרים, הממשלה זקוקה לעזרה ראשונה אחרי ההצבעה האחרונה, וזה בדיוק עניינו של החוק שאני מביא היום. מעמדו של החובש אינו מוסדר ואינו מוכר. בית-ספר שמוציא טיול נדרש לעשות זאת בליווי חובש, אבל בשום מקום בחוקי המדינה לא מוגדר מהו חובש; לא מוגדר בחוקי המדינה מהו פראמדיק ומהן סמכויותיו. החוק הזה המתין שנים רבות. אני שמח שמשרד הבריאות וועדת השרים לחקיקה תומכים בו, ואני מבקש לקדם אותו מהר ככל האפשר. תודה.
אתה יודע מה שמעתי מאריה לוין בעניין הזה? הוא אמר: ודאי, כי שם צריך אותו.
זה כמו לשאול חברת ביטוח, האם תוכלי לשלם עבור הרכב שאת מבטחת. מדוע להציע ביטוח – – –
לעולם לא. אבל גם אם הייתי מקבל מיליארד תמיד תהיה תרופה מחוץ לסל. מדוע לא לאפשר לקופת-חולים להציע אותה תמורת תשלום?
תודה, אדוני היושב-ראש. אני סבור שראוי שהנושא יידון בוועדת העבודה, הרווחה והבריאות.
אדוני היושב-ראש, רבותי השרים, חברי חברי הכנסת, אתם יודעים שאינני מרבה להתבטא בנושאים  חברתיים וכלכליים, לא בגלל זה הגעתי לכנסת. אבל מדובר פה בדפוס התנהגות של ממשלה שגורמת לאובדן אמון בדמוקרטיה ובפוליטיקה הישראליות. הציבור מבין שכל המפלגות משקרות לו, שמבטיחים ולא מקיימים, שמתכחשים להבטחות. הציבור לא מאמין יותר לשום מפלגה, כיוון שהוא רואה שממשלה יכולה לחרות על דגלה קווי יסוד, ולצפצף עליהם, להתעלם מהם, לדחות אותם, להצטייר כאילו היא חברתית והיא לא. להצטייר כאילו היא לאומית והיא לא. להצטייר כאילו היא מגינה על האינטרסים של מדינת ישראל, והיא פועלת ממש כנגדם.  אתם, בחוקים מהסוג הזה, חותרים באמת תחת האמון שיש לעם ישראל כלפי מפלגות, כלפי ממשלות, כלפי כל הדמוקרטיה בישראל.
אדוני היושב-ראש, אדוני השר, אדוני סגן השר, חברי חברי הכנסת, היינו עדים לסדרת כתבות על בתי-ספר במדינה שבהם אחוזי התגייסות גבוהים או נמוכים ואחוזי התייצבות לשירות קרבי גבוהים או נמוכים, וצפינו כולנו בגל האוטומטי ממש של כל אלה שאומרים: כשהייתי צעיר, המצב היה אחר, היתה אידיאולוגיה והאנשים כולם הלכו לצבא. איפה האידיאולוגיה של הנוער היום? חברים, הכול עניין של דוגמה אישית ושל הנהגה. כאשר מפלגת השלטון בישראל קמה, והיא במוצהר מפלגה נטולת אידיאולוגיה, כאשר השר שטרית מתגאה בכך שקדימה הוקמה על-ידי אנשים שפרקו מעל גבם "את הקיטבג האידיאולוגי גם של ברל כצנלסון וגם של ז'בוטינסקי", אז מה אתם מתלוננים שלנוער אין אידיאולוגיה? הלוא אתם מתגאים בכך שאין לכם אידיאולוגיה.
ציטטתי את השר שטרית, חבר מפלגתך.
מצע זה לא אידיאולוגיה. מצע זה למכור מכונת כביסה.
זה נכון, כי הפרסומאים שלכם יותר טובים מהפרסומאים שלנו, אבל השר שטרית, אלא אם כן תקום ותגנה את האמירה שלו, אמר שקדימה הוקמה על-ידי אנשים שפרקו מעל גבם סוף-סוף את הקיטבג האידיאולוגי של ברל כצנלסון וז'בוטינסקי. אמר. וראש ממשלתך אמר: "ראש ממשלה לא צריך אג'נדה, הוא צריך לנהל". אמר או לא אמר?
תגנה אותו, אבל לא אתך אני מתווכח – –
– – עם מי שהיה ראש בית"ר ועכשיו הוא ראש שלום עכשיו אינני מתווכח.
ראש ממשלה זה מקום עבודה. תגידו לי, למה שאדם צעיר ירצה לשרת בצבא כשהוא יודע שאדם כמו אולמרט יהיה מקבל ההחלטות גם במלחמה הבאה? ראינו איך במלחמה האחרונה שהוא ניהל, הוא נכשל במבחן האולטימטיבי של מנהיג, מבחן המלחמה. "הוא לא ידע מה החליט" – ואני מצטט את ועדת-וינגורד – ואיך תמיד תמיד קיבל את ההחלטה הגרועה מכל החלופות במלחמה.
יואל חסון, זה לא פוליטיקה, זה צבא – – –
זה צבא שהצעירים, בגלל ראש הממשלה הזה, לא ילכו לשרת בו. ראש הממשלה שאומר עכשיו באנאפוליס – לגרש 200,000 יהודים מבתיהם, והוא חושב שהצבא הזה ילך לקיים את הפקודה הזאת – – –
לא, אבל חיילים לא יכולים לסבול את זה שהרמטכ"ל מוכר מניות ביום שהמלחמה מתחילה, ששר המשפטים מבצע מעשה מגונה בחיילת לפני שהוא נכנס להחלטה אם לצאת למלחמה או לא. החיילים יודעים איך שולחים אותם למלחמה. הם לא מטומטמים. הם קולטים את הציניות המוחלטת – –
– – לכן יש השתמטות מהצבא. בצבא כזה אין הרבה צעירים שהיו רוצים לשרת.
בלי דוגמה אישית אי-אפשר ללכת לשום מקום.
שאלה. האם זה הגיוני שאפשר יהיה לגייס צעירים כדי לגרש את ההורים שלהם מהבית? הלוא הולכים לגרש 100,000 איש. אתה חושב שאפשר יהיה לגייס את האנשים האלה לצבא?
אם הולכים לגרש את ההורים שלו מהבית שלו, הוא לא יתגייס. אינכם מבינים מה התוכנית הזאת הולכת לעשות בצבא.
רע להם לא להתגייס. אם צה"ל יקבל פקודות לגרש – – – מבתיהם, אני, תת-אלוף במילואים, אקרא לאנשים שלא להתגייס לצבא.
לא להכניס את הצבא למשימות האלה.
אתה משתמש בצבא למשימות – – – ולא – – –
השאלה היא מי אחראי להכנסה של עם ישראל למצב של בית שני. מי שמחליט על גירוש יהודים מחברון – – – הוא ששולח תבערה בבית השלישי.
– – – ביום שהמלחמה נפתחה.
אדוני השר, אני יכול לבקש שלא תענה לי?
תשובה אחרי שנה וחצי, יותר טוב לא לענות. בושה לכנסת.
תודה. גברתי היושבת-ראש, רבותי השרים, חברי חברי הכנסת, הדברים שאמר חבר הכנסת שנלר מעל הדוכן מרגיעים מעט, משום שאם מעיינים בנוסח הצעת החוק שהוא הגיש בפנינו, ויותר מזה בדברי ההסבר שלה – אני קורא מדברי ההסבר: מוצע כי ועדת המשנה לענייני ביטחון של הוועדה לביקורת המדינה תקיים דיון מהותי על הדוח, ותבחן את החומר המוגש לוועדה לביקורת המדינה טרם פרסומו, על מנת לבחון ולהחליט אם יש בחומר מידע אשר פרסומו יפגע בביטחון המדינה ויחסי החוץ שלה. מלשון הניסוח של חבר הכנסת שנלר ומדברי ההסבר שלו עולה לכאורה שהוועדה לביקורת המדינה תחליט מה יפורסם ומה לא יפורסם מהדוח. שוו בנפשכם שהוועדה תחליט שדוח מבקר המדינה על העורף, למשל, עלול לפגוע בביטחון המדינה, כי כתוב שם שראש הממשלה לא בסדר, וחס וחלילה שהערבים ידעו דבר כזה, כי זה באמת פוגע בביטחון המדינה אם יגונב לאוזניהם משהו מהסוג הזה, למשל.
אני מסכים עם מה שאתה אומר. אבל זה לא מה שעולה מניסוח הצעת החוק של חבר הכנסת שנלר, ולא מדברי ההסבר שלה. לכן קמתי להתנגד. נחה דעתי, מתוך אמון מלא בדבריו של חבר הכנסת שנלר, שהוא לא בא לפגוע בסמכויות המבקר ולהטיל צנזורה על פרסום שמבקר המדינה התכוון ממילא לפרסם. אבל – – –
ולכן, מתוך הבנה שמה שכולנו מבינים אבל זה לא מה שכתוב בהצעת החוק של חבר הכנסת שנלר, ומתוך הבנה שהוא לא מתכוון לשנות את רוח חוק מבקר המדינה אלא להטיל תיקון טכני שישפר את העבודה, אני לא אקרא לכם להתנגד לחוק הזה. אני רק מקווה שבהמשך מעלה הדרך אנחנו נוכל לדייק בניסוחים כדי לשפר את עבודת ביקורת המדינה, ולא לצמצם אותה.
אדוני השר, חברי חברי הכנסת, גברתי היושבת-ראש – בראש ובראשונה. זו ממש תקלה לבטל את חוק התקלה הזה. תארו לכם שאזרח במדינת ישראל גורם תקלה ציבורית – אני אתן לכם דוגמה לתקלה מהסוג הזה. לפני כחודש ימים החליטה ממשלת ישראל, באחריותו הישירה של ראש הממשלה, להציב שוטרים פלסטינים בשכם, וכיוון שלא מקובל שהם יהרגו יהודים בידיים, אז גם לתת להם נשק ומיליוני כדורים, וכדי שלא ייסעו בטרמפים למקום הפיגוע, גם לצייד אותם בשריוניות. כעבור שבועיים הם רצחו את עידו זולדן. השוטרים האלה שהוצבו באחריות ממשלת ישראל בשכם – ממשלת ישראל כמובן הסתירה את זה מידיעת הציבור לפני שהלכה לאנאפוליס, כי רצתה לתגבר אותם ב-430 נוספים, במסגרת המחווה לאבו מאזן. מה זה אם לא תקלה ציבורית?
אני אשתמש בפחות מזה. אדוני היושב-ראש, רבותי השרים, חברי חברי הכנסת, אני מבקש להתנגד כדי לומר משהו: יכול להיות שצריך לאסור לחלוטין מכירת משקאות אלכוהוליים ושימוש בהם, משום שהמדינה מתנהגת כאילו היא שיכורה לחלוטין כל הזמן. בשדרות נפלו הבוקר 20 "קסאמים", ראש העיר התפטר מתפקידו, ואנחנו פה יושבים וחוגגים כמו בימי פומפיי האחרונים. הממשלה החליטה היום שלא לצאת לפעולה קרקעית בעזה, אז אולי צריך למכור משקאות  חופשי, או לחלק אותם חופשי, כדי שנשכח את הצרות שלנו.
להסיר את ההתנגדות? אני אסיר את ההתנגדות.
סגן השר – – – היה צריך לפרק את המועצה לביטחון לאומי. גם – – – דוחות ואף אחד לא מתייחס אליהם.
תודה, אדוני סגן השר. אני בוודאי לא אתנגד לשיתוף פעולה תרבותי בין ישראל לבריטניה ובוודאי לא בתמיכת משרד החוץ. כנראה שלא ראית את ההצגה "חברון", כי אם היית רואה אולי היית גם תומך חלילה במסגרת שיתוף פעולה בין סינמטק בארץ לסינמטק באנגליה בהצגה "ג'נין ג'נין". הלוא מדובר בחומר שסיפק דלק לאיגוד המרצים הבריטי, שמשרד החוץ – שאתה סגן השרה בו – נאבק כדי לבטל את החרם האקדמי שהאיגוד הטיל; הם השתמשו, בין השאר, במובאות מההצגה "חברון", שאתם מימנתם באנגליה. אין גבול? נכון שרוצים באופן כללי שיתוף פעולה, אבל צריך לדעת גם מה התוכן ולא רק מה הקנקן שמשווקים להם.
אדוני היושב-ראש, תודה רבה, אדוני השר, חברי חברי הכנסת, הקשבתי בתשומת לב רבה לתשובתו של השר ליברמן בנושא הצעת האי-אמון שהגשנו על האיום האירני, והופתעתי. הופתעתי לשמוע שהוא בא הנה כדי לתקוף את חברי הכנסת שמתריעים על כך שהוא נרדם בשמירה. יש שר שלם לעניין איום אסטרטגי כדי שיהיה מי שמפנה את כל לוח הזמנים שלו – מי שיקום בבוקר ויישן בלילה עם האיום האסטרטגי, והוא נרדם בשמירה. ישראל נתפסה בלתי מוכנה לחלוטין לבגידה האמריקנית בדמות פרסום דוח המודיעין. ממש כשם שלא ידענו דבר וחצי דבר על התוכנית הגרעינית הלובית, ורק כשהאמריקנים הגיעו לסיכום אתם על התפרקות גילתה ישראל שהיתה תוכנית, כך גם לא ידענו דבר וחצי דבר על כך שארצות-הברית סבורה שזה ארבע שנים אירן היא לא איום אסטרטגי, כי אם היא לא היתה איום אסטרטגי כבר ב-2003, למה מינו את השר לאיומים אסטרטגיים ב-2006 או ב-2007? זה טיפה מאוחר. נדמה לי שראוי שממשלת ישראל תתאם את האיומים האסטרטגיים ואת מינוי השרים לפחות כמו שהיא מתאמת את הבנייה ביהודה ושומרון ועוד מעט גם את הבנייה בירושלים. הממשלה נרדמה בשמירה בעניין הזה, והכניעה באנאפוליס לא עזרה. הבגידה האמריקנית הגיעה מייד אחרי שישראל סיפקה לה את הסחורה באנאפוליס. מדינת ישראל היום דרושה לממשל האמריקני בעיקר בתור תירוץ לתקוף את אירן. אם אירן תתקוף את ישראל, ארצות-הברית תשמיד את אירן. הלוא באמת לא חשוב מה שהשר ליברמן אמר לנו כאן. הוא אמר שלא קראנו את האותיות הקטנות בדוח המודיעין האמריקני. מה שחשוב הוא לא האותיות הקטנות. מה שחשוב באמת הוא העובדה שדוח המודיעין האמריקני משמש תירוץ לנשיא בוש לא לעשות דבר נגד אירן. לכן הוא פורסם; לא כדי שנדע מה המודיעין האמריקני חושב, אלא כדי שנדע מדוע הנשיא בוש מחליט שלא לתקוף את אירן. האסטרטגיה של ישראל קרסה. הקונספציה של ישראל קרסה. שלוש שנים אומרים לנו: אירן היא לא בעיה של ישראל, אלא בעיה של כל העולם. אז הנה, כל העולם אומר לנו שהוא לא רואה באירן בעיה, ופתאום היא בעיה של ישראל. לו נקטה ישראל מראש אסטרטגיה אחרת ואמרה: ישראל תתקוף את אירן אם עד מועד ידוע לא יעשה זאת העולם, אולי היה העולם מתייחס אחרת לבעיה ולא אומר: אין תעשיית נשק גרעיני אירני. תודה רבה.
תודה, אדוני השר, אבל חלק מהשאילתא היה בנושא לוח הזמנים. גם התשובה על השאילתא יש לה בעיה בלוח הזמנים: השאילתא הוגשה במאי. יש לוח זמנים שקובע את פרק הזמן שבתוכו על השר להשיב על שאילתות. מזמן הפסקנו להתייחס להנחיות האלה – עברה חצי שנה. אבל מה שמתקבל, או לפחות הרושם המתקבל מהתשובה שלך, הוא שהיה איש שב"כ שהועלה נגדו חשד לעבירה – משמעתית או פלילית. המתינו שנה לפני הטיפול בעניינו, עד שיפורסם נוהל לטיפול באנשי שב"כ, ואז הכפיפו אותו לנוהל החדש. אבל הרי שנה שלמה הוא היה כפוף לנוהל הקודם ולא התקיימה חקירת מח"ש בעניינו. על זה שאלתי: למה?
דווקא כש הוא ערירי ונמצא מת בביתו יש, על פניו, אפשרות שהאיש מת בעבירה. אם אין לאיש בני משפחה קרובים, החשד המשטרתי שבגללו הולכים לבית-משפט לבקש נתיחה הוא גדול יותר מאשר במקרה של מי שמת בחיק משפחתו ויש עדים שמוסרים איך נפטר. לכן אינני רואה – – –
תודה, אדוני היושב-ראש. אדוני השר, כמעט שנתיים עברו מאז האירועים. השאלה היא כמה זמן עוד תוכל לבוא הנה ובלב שלם, באמונה שהדברים שנעשים באחריותך – במחלקה של משרד המשפטים – להגן עליהם במלים "החקירה בעיצומה". מח"ש היא מחלקה לטיוח חקירות שוטרים. 3% מהתלונות נבדקות בה באופן יסודי, וזה על-פי נתונים שלכם. איך אתה יכול להמשיך להגן על דבר שהוא לפחות בבחינת התרשלות, אם לא ניסיון אמיתי לטייח חקירות של שוטרים. הלוא בסופו של דבר אתה אחראי לתפקוד של המחלקה הזאת.
אדוני היושב-ראש, בארץ-ישראל יש כמה דרכים להכריז על כניסת השבת. כשהייתי ילד, בשכונה שלי בירושלים היה מישהו שמסתובב עם חצוצרה ומודיע על כניסת השבת. יש אזורים בארץ-ישראל שבהם אומרים "משעמדה החמה בראש האילנות"; ויש אנשים שקוראים את העיתון ורואים שבתחתית עיתון הערב כתוב "כניסת השבת בתל-אביב ובירושלים". לאחרונה נוצרה שיטה חדשה להכרזה על כניסת השבת בארץ-ישראל: מרגע שרואים את הג'יפים של מג"ב עולים להוריד את המתיישבים בחומש, סימן שנכנסת השבת. זה חמישה חודשים יושבים שם יהודים ומקפידים לעלות להוריד אותם עם כניסת השבת. מובן שלא תופסים אף אחד. הנוער מתפזר בגבעות. לפיכך, מכיוון שיש התרעה ביטחונית ולא רצוי שהמתיישבים שם, בזמן שמתנפלים עליהם הערבים, יהיו עסוקים באכילת צ'ולנט, לוקחים להם את האוכל ונוסעים ומשאירים אותם שם בידיעה ברורה שהשבת נכנסה בלי אוכל.
כבוד היושב-ראש, אדוני השר, חברי חברי הכנסת, האגודה לזכויות האזרח פרסמה לפני כשבוע או עשרה ימים דוח שהכה הרבה גלים, בעיקר משום הכותרות שהוצאו ממנו: ישראל מדינה גזענית כלפי האזרחים הערבים בישראל. לכאורה, האגודה לזכויות האזרח מגדירה עצמה כגוף שמציג תמונת מצב ל-2007, אובייקטיבית, מין ראי המוצב בפני החברה הישראלית. ואני אומר לכם, רבותי, הראי הזה הוא מעוות והוא לא עוסק בזכויות האדם בישראל, הוא עוסק בהיבט חד-ממדי לחלוטין. 35 מתוך 70 עמודי הדוח עוסקים בבעיות של ערבים. לא שאין בעיות אחרות, הם מונים אותן, אבל מחצית הדוח מתעכבת על בעיות האדם הערבי, הפלסטיני המגורש. גם בכך יש עיוות מסוים, אבל נניח לעיוות הכמותי. הם מצטטים דוחות של המכון הישראלי לדמוקרטיה והמרכז למאבק בגזענות, מצטטים מספרים שלפיהם 78% מהיהודים בישראל מתנגדים למפלגות ערביות בממשלה, 55% מהיהודים רוצים בהגירת האזרחים הערבים מישראל ו-50% חוששים כשהם שומעים ערבית ברחוב. גילויי גזענות מובהקים. 50% מהאזרחים אומרים שהם חוששים כשהם שומעים ערבים ברחוב, אולי כי 100% המחבלים המתאבדים מדברים ערבית. זאת גזענות, או שזה פחד טבעי מפני רוצחים פוטנציאליים שמסתובבים ברחובות? המחקר הפסאודו-מדעי של האגודה לזכויות האזרח מתיימר להיות מחקר מדעי. הם לוקים בסעיף ההגדרות, בסעיף הגורמים שהם מתעלמים ממנו לחלוטין. מציגים כאילו מדע. המסמך איננו שווה את הנייר שעליו הוא כתוב. חבל על העצים שכרתו בברזיל בשביל לייצר את החוברות האלה. אם היתה מגיעה קבוצת חייזרים ממקום כלשהו, מפלנטה אחרת, מצלמת תמונת מצב בארץ-ישראל, הם היו אומרים: יש פה שתי קבוצות, הערבים הם המיעוט, היהודים שונאים את הערבים, באמת מסכנים הערבים, ואז הם היו עפים להם לכנס הבין-לאומי הבא כדי לייצג את העמדות האלה. זה מתאים לחייזרים, לא לאנשים שחיים בארץ הזאת, 60 שנה של מדינה ועוד 100 שנה קודם, ורואים שיש כאן מלחמה. ומבינים שכאשר ישראלים מפחדים כשהם שומעים ערבית ברחוב – זה לא כי הם שונאים ערבים אלא כי אנחנו חיים במשטר של טרור. ואנשים שמדברים שבדית כמעט אינם מתפוצצים ברחובותינו.
גם רומנית זה נדיר מאוד. לפעמים נופל איזה פועל רומני זר מקומה שמינית, אבל הם לא עושים את זה בכוונה. רוב אזרחי המדינה היהודית, 55% מהם, תומכים היום בהגירה של ערבים מישראל. זו תופעה מדאיגה מאוד, אבל מחברי המסמך לא שאלו את עצמם לרגע אחד למה. והתשובה היא: משום שנשמטה הקרקע מאחורי התוכנית הגדולה לחלוקת ארץ-ישראל. הבטיחו לנו: נבנה גדר והם יהיו שם ואנחנו נהיה כאן. חלק ניכר מאזרחי המדינה היהודים מבינים שהתוכנית הזאת כבר לא יכולה לעבוד, כי הם גם כאן וגם שם. תודה רבה.
אדוני היושב-ראש, אדוני השר, חברי חברי הכנסת, חוק ראוי, אבל הוא לא יעזור לממשלה הזאת. החוק מציע לעגן את מעמדה של המועצה לביטחון לאומי. השאלה היא, האם מה שהממשלה זקוקה לו זה עוגן או מצפן? במלחמה האחרונה לא היה לכם מצפן. הבעיה לא היתה עוגנים. לא היה לכם מושג לאן אתם הולכים, מהן מטרות המלחמה. ולכן, כל העלאת החוק הראוי הזה היום באה לזרות חול בעיני הציבור, לתת מצג שווא כאילו הממשלה מתקנת את הליקויים שעלו במלחמה האחרונה ומיישמת את דוח-וינוגרד. לא מיניה ולא מקצתיה, משום שבשביל להיות מסוגלים לקבל החלטות ראויות צריכים לשנות באופן בסיסי לא את העוגנים של המועצה לביטחון לאומי, אלא את המצפנים של הממשלה. במשך השנים מינו ראשי ממשלה בישראל אנשים ראויים מאוד להיות ראשי המועצה לביטחון לאומי. הבעיה של האנשים הללו לא היתה שמעמדם לא עוגן בחוק, אלא שאיש לא הקשיב להם. גם החוק הזה לא יוכל לחייב ראש ממשלה להקשיב למועצה לביטחון לאומי. הלוא האנשים האלה עזבו מתוך ייאוש, מתוך תסכול, משום שאיש לא הקשיב לעצותיהם, בין שהיו מסודרות יותר או מסודרות פחות. הגדיל לעשות ראש הממשלה שרון, שמינה את יושב-ראש המועצה לביטחון לאומי שלו, האלוף גיורא איילנד, להיות איזה מין קבלן עפר לתיאום פעולות ההתנתקות בראשית ימיה, והעיד על כך גיורא איילנד, שהוא שמע על ההתנתקות ברדיו, בחדשות. זה היחס המסורתי למועצה – כאל משהו שצריך לקיים כדי לקיים מראית עין של הליך מסודר של קבלת החלטות, אבל לא באמת רוצים לשמוע עצות. כי בממשלה יושבים אנשים שמשוכנעים שכל החוכמה היא שלהם, ואף אחד לא יבוא ללמד אותם מה לעשות ואיך לקבל החלטות. דוח-וינוגרד יש לו משמעות אחת, מעבר להמלצות המעשיות. דוח-וינוגרד משמעותו שהממשלה שכשלה חייבת לפנות את מקומה. היא כשלה במבחן העליון שבו אומה יכולה להעמיד את מנהיגיה – מבחן המלחמה. ממשלה שכשלה במבחן הזה צריכה ללכת, ומועצה לביטחון לאומי שתקום אולי תוכל לסייע לממשלה ראויה יותר. תודה רבה.
ממשלה שנכשלה תלך הביתה – – –
– – –  לא יתגלחו עלינו עוד פעם.
אנחנו לא מוכנים להיות שכר הלימוד של הממשלה הזאת.
תודה רבה. אדוני היושב-ראש, רבותי השרים, חברי חברי הכנסת, לפני כמה שבועות, כשנדונה שאלת כהונתו או המשך כהונתו של מי שהיה אז החשב הכללי באוצר, ד"ר ירון זליכה, אמר שר האוצר שאין שום טענות נגד החשב הכללי אבל צריך לרענן את השורות, והנימוק ראוי. הנימוק של רענון השורות הוא אכן נימוק ראוי מאוד בשירות הציבורי, והוא חשוב בייחוד במשרות רגישות, שמתוקף עיסוקן ומתוקף הגדרתן עוסקות בנושאים פרסונליים רגישים וגם בנושאים של מינויים גדולים וקטנים. ואם נכון הדבר למשרתו של החשב הכללי לאחר ארבע שנות כהונה, זה צריך להיות נכון שבעתיים לגבי כהונתו של נציב שירות המדינה, האיש העוסק באותם מינויים עצמם. אנחנו עדים לתופעה מדהימה בשירות הציבורי שלנו, שנציב השירות הנוכחי מכהן כמעט 12 שנים בתפקידו. התפקיד הזה מאוד רגיש אליבא דכולי עלמא. הוא עוסק במינויי בכירים וזוטרים, משרות אמון וסתם ג'ובים, משרות שאנשים מתמנים להן בזכות הכישורים שלהם, ופה ושם יש שמועות כאלה בישראל, שלפעמים גם בזכות הקשרים שלהם. מתוקף תפקידו יודע נציב שירות המדינה הרבה מאוד על הרבה מינויים, גם על תוכני הדיונים ביחס למינויים וגם ביחס לחומרים שהועלו לגבי פקידים שונים בעת מינוים. השמועה המסתובבת בבית הזה, חברי, היא ששרים רבים בהווה וכנראה גם בעבר היו מאוד רוצים לקצוב את כהונתו של הנציב אבל הם חוששים, משום שהוא יודע היטב איך התמנו אנשיהם בעבר. לכן, בשיחות בארבע עיניים הם אומרים שהם תומכים, אבל כנראה הם לא ממש רוצים להסתבך – – –
חבל שאומר, למה להביך אותם? אולי בסוף הם יהיו ישרים עם מצפונם. התשובה שעלתה בוועדת השרים לחקיקה כשעלה החוק הזה – ועדת השרים טרם גיבשה את עמדתה באופן סופי – היא שהחוק הזה הוא חוק טוב באופן עקרוני. אנו מציעים לקצוב את כהונתו לשבע שנים. התשובה היתה שזה חוק טוב, אבל משרד המשפטים רוצה להכין הצעת חוק רחבה יותר, שתכלול כמה בעלי תפקידים, כמה נושאי משרות בשירות הציבורי שחוק כזה יחול עליהם. התשובה הזאת אמיתית, מרגשת, אותנטית, ואם לא היתה נאמרת ממש תשובה כזאת לחבר הכנסת דאז חמי דורון לפני שלוש שנים, כשהצעתו הזהה עלתה בפני ועדת השרים, אולי גם אני הייתי מתרגש. אבל כל כוונתה של התשובה הזאת, לפחות, היתה לדחות לא בקש אלא בגזע של עץ אורן, שיהיה ארוך מאוד, ואם אפשר להשיג דחייה עוד לכמה שנים, כדאי להשיג דחייה כזאת. חברי הכנסת, ההצעה שאני מציע בפניכם בשם מרבית חברי השדולה למאבק בשחיתות היא הצעת חוק שעניינה טוהר מידות בשירות הציבורי. אפילו משום מראית עין נכון לרענן את השורות. שמחתי שבקשתי לדון בנושא בהנהלת הקואליציה כדי לקבל חופש הצבעה בנושא כזה, שלהבנתי הוא מצפוני ולא פוליטי, התקבלה. אנחנו נמתין עד שיתקיים דיון כזה בהנהלת הקואליציה. אני מקווה שיינתן חופש הצבעה לחברי הכנסת, וכל אחד יוכל לשפוט לפי מצפונו ולא לפי תכתיב. תודה רבה.
תודה. אדוני היושב-ראש, אדוני השר, חברי חברי הכנסת, הכתבה ב"ידיעות אחרונות" היתה דוגמה מצוינת לעיתונות צהובה, פופוליסטית, מלאה שקרים, שמצליחה להוליך שולל גם אנשים נבונים כמו חבר הכנסת כבל. חבר הכנסת כבל אמר לנו, הוא קרא בעיתון, שהחיות לא קיבלו משככי כאבים אף-על-פי שעבדו על מוח פתוח. חבר הכנסת כבל מוזמן לראות ניתוח בבני-אדם בחדר ניתוח, כשהמוח פתוח, והחולה בהכרה, ער לחלוטין, ולא כואב לו דבר. העיתונות הצהובה הצליחה להוליך גם אותך שולל: מוח איננו כואב. אבל זה רק חלק מההבלים שמוכרים לציבור כשעוטפים את ההבלים האלה בתמונות עצובות של קופים. אני מוכן לקבל עמדות עקרוניות מוסריות של אנשים שבאים ואומרים: הם מתנגדים לניסויים בבעלי-חיים. אבל יש חוק במדינת ישראל, והוא חוק להסדרת ניסויים בבעלי-חיים. אם מישהו סבור שמכון ויצמן עבר על החוק – ולפי הבנתי, מתוך קריאת הכתבה, לא עברו אפילו על תג אחד בחוק – אם מישהו סבור שעברו על החוק, יתכבד, במחילה מכבודו, ויגיש תלונה במשטרה. כי מי שעובר על החוק, תחקור המשטרה ותגיע למסקנה אם עברו במכון ויצמן על החוק או לא עברו. אבל יודעים שלא עברו על החוק ולכן מוכרים את שטיפת המוח הזו לציבור בדמות תמונות עצובות של קופים. אני מוכן לקבל אמירה מוסרית של מי שאומר שהוא מתנגד באופן עקרוני לניסויים בבעלי-חיים, ובלבד שהאנשים האלה לא יהיו צבועים, ויצהירו שהם יסרבו לקבל תרופות ומכשירים ותכשירים או לעבור ניתוח שפותח באמצעות ניסויים בבעלי-חיים, ויודיעו גם שאם חיי ילדיהם יהיו תלויים בזה, הם יסרבו שיצילו את חיי ילדיהם אם הניתוח הזה פותח בעזרת ניתוח קודם על מוחו של קוף עצוב. תודה רבה.
יש חוק, ויש מועצה ויש – – – ציבור – – –
יש תמונות יותר מזעזעות, של ילדים שלא נמצא להם מרפא – – –
אתה מתנגד למחקר במדע בסיסי בבעלי-חיים?
בעניין רעידות האדמה? קיבלנו זימון.
והאדמה רועדת. יש תאריך לישיבה.
גברתי היושבת-ראש, תודה, גברתי השרה, חברי חברי הכנסת, ידוע שחברי הכנסת ושרים אינם רשאים לעסוק בעבודה נוספת מעבר להיותם חברי הכנסת או שרים. לכן נדהמתי לשמוע על פתיחת מכבסה. היינו רגילים למכבסת מלים, עכשיו אנחנו עדים להקמת מכבסה להסרת כתמי דם – במקרה הספציפי הזה כתמי דם מן הידיים, במסגרת הניסיונות לגמישות אין-סופית להסרת כתמים ולשינוי ההגדרות.
שרים, גברתי, שרים בממשלת ישראל. לפחות ההצעות הנשמעות הן שאם פלוני רצח רק משת"פ, כלומר אם הוא רצח ערבי, זה יהיה בסדר לשחרר אותו. להבנתי זאת הצעה גזענית ממש. אני מוכרח לומר מניסיוני, טיפלתי פעם במחבל שאיבד את שתי ידיו בניסיון פיגוע. יכול להיות שהוא עונה על הקריטריון של "אין לו דם על הידיים".
תודה רבה. אדוני היושב-ראש, אדוני השר, רבותי חברי הכנסת, אני מבקש לדבר היום על סעיף קטן בתקציב, סעיף 15, שהוא הנתח התקציבי הגדול ביותר בתקציב – 48 מיליארד שקלים, קצת יותר, תקציב הביטחון של ישראל. בחוברת ההסתייגויות שהגישו חברי הכנסת יש שורה אחת. אין הסתייגויות. תקציב הביטחון של ישראל שהוא יותר מ-48 מיליארד, יש סעיפים נוספים, שלגביהם יש הסתייגויות – אבל הקופסה השחורה הזאת של תקציב הביטחון שלנו, כמובן, מטעמי ביטחון – תארו לכם שהיושב-ראש שלנו, חבר הכנסת טיבי, היה שומע את כל פרטי תקציב הביטחון שלנו, הרי חס וחלילה היה עלול להיפגע ביטחון המדינה.
לא, לא – אני אומר את הדברים בציניות. משום – – –
שם יודעים לטפל באופוזיציה.
אבל תקציב הביטחון של ישראל, 48 מיליארד שקלים, הוא תיבה שחורה. "כזה ראה וקדש". תסמכו עלינו, כך אומרים. אבל כדי שזה לא יהיה "תסמכו עלינו", אפילו משום מראית עין, אז יש בכנסת ועדה, ועדת משנה, שיש בה נציגים של ועדת החוץ והביטחון וועדת הכספים, אנשים ראויים, שסומכים עליהם, ואין להם הערות לגבי תקציב של 48 מיליארד שקל, מה שאומר דבר אחד: שאיש באמת, בבית הזה, לא מסוגל לפצח את התיבה השחורה הזאת, כי לא יעלה על הדעת שלגבי 48 מיליארד שקל אין באמת הערות. אולי צריך יותר? אולי צריך פחות? אולי צריך יותר לסעיף כזה? אולי צריך לסעיף אחר? אין הערות לגבי 48 מיליארד שקלים – אומר שבאמת לא בודקים, לא מסתכלים, לא בוחנים, לא מפרקים לגורמים.
אבל חוק הביטוח הלאומי הוא חוק שדנים בו בוועדות, ומפרקים אותו, ומוסיפים ומורידים ודורשים תוספת, ויש מאבק בוועדת הכספים, בוועדת העבודה והרווחה. תקציב הביטחון הוא תיבה סגורה. עכשיו – אם הכול היה בסדר, אז הכול היה בסדר – – –
– – – חצי מתקציב הביטחון, ודנים בו שעות ארוכות. עכשיו, אם הכול היה בסדר, באמת לא היה צריך לדון בזה. אבל במשך, בוא נגיד עשר השנים האחרונות, תקציב הביטחון עבר שינויים שונים. קיצצו אותו, וכל פעם משרד הביטחון אמר שאי-אפשר, והצבא אמר שאי-אפשר לספק ככה ביטחון, והלכו לראש הממשלה, וראש הממשלה הוסיף. במשך כל השנה טחנו את נושא התוספות והקיצוצים בתקציב הביטחון, ובסוף באה מלחמת לבנון וראינו איזה מין ביטחון נתן לנו התקציב. ראינו שהקיצוצים גרמו לכך שמערך המילואים הגיע למלחמה לא מוכן. ראינו שהכנות פיקוד העורף היו מתחת לכל ביקורת, שהמקלוט לא עונה על חלק קטן מהצרכים, שבאותם נושאים שנחשפים – הביקורת גדולה מההערות החיוביות. אנחנו עדים להוצאות מפליגות בתקציב הביטחון מאלה שמדברים עליהן: השקעה של 10 מיליארדים בגדר, השקעה של 800 מיליון לשנים הקרובות בפיתוח מערכת הגנה נגד "קסאמים". 800 מיליון, יהיה מוכן בעוד שלוש שנים. בעוד שלוש שנים כבר לא יהיו "קסאמים", יהיה משהו אחר, יותר פרימיטיבי, 800 המיליון לא יעזרו לו. אין באמת בחינה מקצועית של תקציב הביטחון. אבל, יש ממשלה שלמה שהיא זו שמופקדת על העניין, ויש קבינט ביטחוני, והוא זה שתוכנית העבודה מוצגת לו והוא זה שצריך לאשר את תוכנית העבודה של מערכת הביטחון. עכשיו, אם הכול היה בסדר, אז הכול היה בסדר. אבל ראינו את התפקוד של הממשלה והקבינט הביטחוני, וראש הממשלה ושר הביטחון במלחמה האחרונה. מספרים על התפקוד הזה – מספרים שבחלם היו הרבה שרפות. המון שרפות היו בחלם. עיירה ישנה, בתי עץ, והכבאית היתה טרנטה. המנוע היה דפוק והגיר התקלקל כל יומיים והסירנה היתה סתומה. אז הגיעו למסקנה שעד שהכבאית מגיעה הבית כולו נשרף, וצריך לקנות כבאית חדשה. אז אספו כסף וקנו כבאית חדשה, אבל אז היו צריכים להחליט מה עושים עם הכבאית הישנה. בכל זאת – נכון שהמנוע לא עובד והגיר דפוק והסירנה סתומה, אבל זה אדום, יש לזה סולם, פעמון, הילדים אוהבים את זה. חבל סתם לזרוק לפח כבאית כזאת. אז כינסו ועדה נוספת ודנו שלושה ימים ושלושה לילות והתלבטו בשאלה מה לעשות עם הכבאית הישנה. בסוף הגיעו למסקנה שאת הכבאית הישנה שומרים לאזעקות שווא. כלומר, כל עוד אין באמת שרפה, הכבאית הישנה טובה. כל עוד לא היתה מלחמה, תקציב הביטחון היה טוב, הקבינט הביטחוני היה טוב, שר הביטחון היה טוב, ראש הממשלה היה טוב. הבעיה שלנו, שהיתה שרפה אמיתית.
גם תפקוד העורף במלחמה היה כזה ודיברנו על ההוצאות לפיקוד העורף שלא ענו בכלל על הצרכים, אבל לא היו הסתייגויות. גם בשנים קודמות לא היו הסתייגויות לתקציב הביטחון. ההערה היחידה ששמעתי בתקשורת, ולא בהסתייגות לסעיף, היתה הערה של חבר הכנסת סנה, שאמר שאין בתקציב הביטחון מענה על האיום האירני. מה הפתרון? הפתרון הוא שתקציב הביטחון יוגש לכנסת שלושה חודשים לפני אישורו, ותוקם לצד ועדת החוץ והביטחון ועדת מומחים חיצונית לצבא, שיהיו בה רמטכ"לים לשעבר, שרי ביטחון לשעבר, כלכלנים, מומחי ביטחון אזרחיים או צבאיים, ראשי המוסד, ראשי השב"כ, מה שאתם רוצים. אנשים שיש להם סיווג ביטחוני, שחלילה סודות הביטחון שלנו לא ידלפו לאויב. הם יבדקו את תקציב הביטחון לאור תוכנית העבודה, יבדקו אם תוכנית העבודה של צה"ל מוצאת מענה בתקציב הזה או שהוא טלאי על טלאי, פשרות, היענות ללחצים כאלה או אחרים, טעויות בקונספציה, טעויות באסטרטגיה. אם תהיה ועדה חיצונית כזאת לצדה של ועדת החוץ והביטחון, ועדה מסווגת, אני בטוח שיהיו יותר הסתייגויות לתקציב הביטחון. אולי תהיה למחוקק ולרשות המחוקקת גם איזו השפעה של בקרה אמיתית על הרשות המבצעת ויהיה לנו יותר ביטחון.
חבר הכנסת וילנאי, היום סגן שר הביטחון, אמר לנו פעם בוועדת החוץ והביטחון, שכשהוא היה בא מטעם הצבא לוועדה, הוא לא היה סופר את הוועדה – ממטר.
גברתי היושבת-ראש, אדוני ראש הממשלה, גבירותי ורבותי השרים, שרת החינוך, חברי הכנסת, ביקשתי להתנגד לתיקון בחוק ספרי הלימוד המוצע לא משום שאני סבור שהחוק עצמו רע, אלא משום שבחוק יש אמירה שללא יוחלפו ספרי לימוד אלא אם כן חלפו חמש שנים מיום שהוצאו. אני בא לומר: יש ספרים שאסור להחליף לעולם, כי אם לא היו מחליפים את ספרי הלימוד, יכול להיות שראש הממשלה – היוצא מן האולם ברגע זה – לא היה שוכח את השיעור על הספר הלבן. מה אמר לנו השיעור בספר ההיסטוריה – – –
כנראה חבר הכנסת ריבלין צודק, והספר הלבן מעולם לא עניין את ראש הממשלה, אבל ראוי שתלמידי ישראל ילמדו על הספר הלבן ולא יחליפו להם. לכן אני רוצה לקבוע שמה שהם לומדים היום הם ילמדו לעולם, ולא יחליפו להם בעוד חמש שנים. הספר הלבן אסר על יהודים בארץ-ישראל לקנות אדמות, לבנות בתים בארץ-ישראל, להתיישב, להרחיב יישובים – ואתמול שמענו שראש הממשלה הוציא הנחיה, למשל לשר השיכון, חבר הכנסת בוים, שברור לי שלמד את גזירות הספר הלבן היטב – – –
– – והוא מצווה היום שלא לבנות בשום מקום בארץ-ישראל, אלא אם קיבל אישור מפורש של ראש הממשלה. אפילו הנציב העליון לארץ-ישראל לא התעקש לאשר באופן אישי כל סגירת מרפסת בגוש-עציון, אבל ראש הממשלה מתעקש. לוּ למד ראש הממשלה את הלקח ההיסטורי, מה עשה הספר הלבן ליישוב היהודי בארץ-ישראל – איך הוא גיבש את המחנה הציוני בארץ למחנה אחד, שנלחם בגזירות האלה, הוא לא היה נופל בפח הזה של כניעה לתביעות האמריקניות והערביות. הוא איננו מבין שבכך שהוא הופך רבע מיליון אזרחים ישראלים ביהודה ושומרון לעבריינים. הוא יגרום לכך ששום חוק לא יהיה מכובד יותר בעיניהם, כי אם להרחיב דירה לצורכי גידול טבעי – גם זה זקוק לאישור ראש הממשלה, אז כל המתיישבים עבריינים. ואם כניעתו של ראש הממשלה לתכתיבים הערביים והאמריקניים בירושלים, בהר-חומה, בשכונות נוספות בירושלים שהוחל בתכנון לגביהן – אם הכניעה הזאת לא תיפסק, אז גם רבע מיליון תושבים אזרחים ישראלים יהודים בירושלים, גם הם יהיו כפופים לחוקי הספר הלבן שראש הממשלה מבקש לחוקק. אם אני אבוא ואומר לכם שמחר יבואו הערבים וידרשו להפסיק את העלייה, וגם אז ראש הממשלה עשוי להיכנע – ודאי תגלגלו עיניים ותגידו: הוא מגזים, וחוץ מזה ממילא אין עלייה, מה אתה מודאג. מי שהאמין לפני שנה שראש הממשלה יקבל תכתיב לגבי ירושלים ויסכים להנחות את שר השיכון שלא לתכנן ולא להוציא מכרזים גם בירושלים – מי שלא האמין אז, לא יאמין בוודאי שראש הממשלה גם יקבל בעתיד תכתיבים לגבי הפסקת העלייה היהודית לארץ-ישראל. אבל אין חצי ציונות. אפילו השמאל הקיצוני במדינת ישראל לא האמין שנגיע לימים שממשלת ישראל היא פוסט-ציונית כפי שהיא היום, ואי-אפשר לסגור מרפסת בגוש-עציון בלי חתימתו של הנציב העליון לממשלת ישראל.
גברתי היושבת-ראש, אדוני סגן השר, לאחרונה התפרסם כי הופסקה בניית גדר ההפרדה ומינהלת הגדר פוזרה. רצוני לשאול: האם המידע נכון?
תודה, אדוני סגן השר. כנראה עד היום הגדר עלתה כ-10 מיליארדי שקלים. בנו לפחות 100 קילומטרים, ויש עוד השלמות רבות במקומות אחרים. ברור ש-250 מיליון השקלים הם טיפה בים של מה שחסר כדי לבנות את הגדר. טרור המתאבדים, שבגללו כביכול הוקמה הגדר, ירד לאפס, בלי שהגדר תושלם. שנינו ישבנו בוועדת החוץ והביטחון כשהרמטכ"ל לשעבר בוגי יעלון אמר: תנו לי את הכסף של הגדר, ואני אתן לכם יותר ביטחון בלי גדר. למערכת הביטחון, בימ"חים שלה, במלחמת לבנון היו חסרים 10 מיליארדי שקלים כדי להשלים את חוסרי הציוד, ואנשי המילואים הגיעו בלעדיהם למלחמה בלבנון. האם לאור כל העובדות הללו והעובדה שטרור המתאבדים ירד לאפס גם ככה, הודות לחיילי צה"ל, הודות לשב"כ, לילה-לילה, האם לא תשקלו להפנות את הכסף הדרוש להשלמת הגדר למקומות שצה"ל זקוק להם יותר?
אדוני היושב-ראש, רבותי השרים, חברי חברי הכנסת, כאשר מתחוללת הפרעת קצב חשמלית בלב או דום לב, הדקה היא קריטית. זה לא הרגע כמו של סטס מיסז'ניקוב, כלומר משהו כמו חמש דקות, אלא דקה של 60 שניות. זה מה שקריטי. אם היינו מחכים את הרגע שלקח נאומו של קודמי, היינו מאבדים חלילה את החולה. לכן, הצבת מכשיר כזה, שעלותו היום אגב היא בסדר-גודל של כמה אלפי דולרים – והם הולכים ומוזלים ונעשים מתוחכמים יותר – יכולה, להערכת המומחים, להציל מאות אנשים בארץ בשנה, משום שגם כשיש במקום מסוים הומה אדם רופא, פראמדיק או מישהו שמיומן בהחייאה, אבל אין בידיו המכשיר, החולה עלול למות עד שיגיע לבית-החולים. נדמה לי שהצעת חוק כזו, שאין לה עלות מבחינת אוצר המדינה, היא חשובה ביותר, ואני קורא לחברי הכנסת לתמוך בה.
תודה. אדוני היושב-ראש, אדוני השר, חברי חברי הכנסת, נכון מנה חברי, חבר הכנסת הרב נסים זאב, את שמות הנרצחים בשבועות האחרונים: עידו זולדן, השם ייקום דמו, דוד רובין, אחיקם עמיחי, השם ייקום דמם. הם נרצחו כולם בידי אנשי מנגנוני הביטחון של ה"פתח". ושאל חבר הכנסת דודו רותם, שידבר אחרי: מה מפתיע כאן? באמת, שום דבר לא מפתיע, למעט העובדה שמפלגתו של חבר הכנסת רותם עדיין חברה בקואליציה שמשחררת אסירים חברי ה"פתח" כדי לתגבר את הארגון הרצחני הזה.
אז ידיך לא היו שופכות את הדם הזה. אבל אנחנו דנו ארוכות בשאלה על אבו מאזן כפרטנר לממשלת ישראל, ואמרנו – הוא מתנגד לטרור. הטרגדיה של ישראל היא, שאם כבר היא מוצאת לעצמה איזה פרטנר שמתנגד לטרור ברמה ההצהרתית, הוא לא רלוונטי לחלוטין למהלך ההיסטוריה במזרח התיכון. כי לא רק שהוא לא מסוגל לנצח את ה"חמאס" בעזרת אנשיו, הוא גם לא מסוגל לשלוט באנשיו. הוא לא מסוגל לשלוט אפילו בארגון אחד מארגוני ה"פתח" המרובים, והרוצחים יוצאים מקרב אנשיו – וממשלת ישראל משחררת להם אסירים, נותנת להם נשק, נותנת להם תחמושת. כאילו אנחנו בתיאטרון אבסורד. בימים אלה קמה ועדת שרים לענייני שינוי הקריטריונים של המושג "דם על הידיים", ואני מניח שמתלבטים בשאלות קשות כמו: האם מי שמשגר מחבל מתאבד יש לו דם על הידיים או לא; מי שהלין אותו – יש לו דם על הידיים או לא; מי שהסיע אותו למקום הפיגוע – יש לו דם על הידיים או אין לו; מי שרק תפרה את חגורת הנפץ – יש לה דם על הידיים או לא. שאלות נכבדות מאוד, כי רוצים לשחרר הרבה מאוד רוצחים ורוצחים בפוטנציה מבתי-הכלא שלנו. כיוון שממילא דנים כבר בשאלה הנכבדה הזאת, אני מציע עוד קריטריון אחד למונח "דם על הידיים": מי שתגבר ביודעין ארגון טרור רצחני, באופן שהוסיף מאות לוחמים לשורותיו, וצייד אותם בנשק ובתחמושת, יש לו דם על הידיים. לראש ממשלת ישראל אהוד אולמרט יש דם על הידיים. דמם של הנרצחים בפיגועי הטרור הוא גם עליו.
אדוני היושב-ראש,  נדמה לי שאין לנו כאן יותר מדי שרים.
הממשלה אינה נוכחת, אבל אין בכך כדי להעלות או להוריד. היא ממילא לא גוף שמביא תועלת לעם ישראל או לארץ-ישראל, אז גם בהיעדרה זה בסדר. אני רוצה לדבר על אחת מבעיות היסוד של מדינת ישראל, והיא הפער שבין חקיקה לאכיפתה. יש לנו הרבה מאוד חוקים טובים במדינה, אבל לא אוכפים אותם. אחד החוקים המשובחים שהכנסת השבע-עשרה הוציאה מהסדן שלה, הוא חוק זכות יוצרים. חוק זכות יוצרים הוא חוק יוצא מהכלל, הוא אומר שאי-אפשר להעתיק או לשכפל יצירה אלא אם משלמים תמלוגים למי שיצר אותה, או אם פקע כבר התוקף ועברו מספיק שנים, לפחות יש לציין ממי העתיקו. ראש הממשלה שולח מכתב לשר הביטחון, לשר השיכון ולשר החקלאות ואומר להם: אסור לקנות ואסור למכור ואסור לבנות ואסור להרחיב ואסור לשפץ ואסור לתכנן, ולא כותב שהוא גנב את הטקסט הזה מהספר הלבן הבריטי. יש הפרה של חוק זכות יוצרים והבית הזה שותק. הוא לא נתן קרדיט לא לצ'רצי'ל, ולא לפאסיפלד ב-1930, ולא למקדונלד מ-1938. לקח טקסט של הספר הלבן של המדיניות האנטי-ציונית, שולח אותו בתור מכתב בחתימתו של ראש ממשלה, ואינו מתייחס אפילו במלה למחברים של הטקסטים האלה, לאלה שכבר אסרו מכירת אדמות ליהודים בארץ-ישראל, לאלה שכבר אסרו התיישבות בכל חלקי הארץ, לאלה שאסרו לבנות בית. אגב, גם בימי הנציב העליון הבריטי לא הגדילו עשות עד כדי כך שהיה צריך אישור של הנציב העליון כדי לסגור מרפסת בגוש-עציון, ואולמרט רוצה גם את זה. אבל יכול להיות שיש לו איזושהי זיקה אישית לענייני נדל"ן, ולכן המעורבות הגבוהה שלו. מי שיודע לקנות בזול ולמכור ביוקר, ואחר כך עוד לגור בשכר דירה סמלי באיזה נכס, יש לו עניין עמוק מאוד בכך שלא יסגרו מרפסת, גם לא באריאל, וגם לא במעלה-אדומים, בלב הקונסנזוס, בלי שראש הממשלה יאמר את דברו על הנכסים הללו אם מותר לבנות בהם או אסור לבנות בהם. הדברים כואבים מכדי שאפשר יהיה להתייחס אליהם רק בציניות. הממשלה הזאת היא פוסט-ציונית. הערכים הבסיסיים שהביאו להקמתה של מדינת ישראל כאותה ארץ שמיועדת להתיישבות צפופה של יהודים בכל חלק מחלקיה, אינם מאפיינים עוד את הממשלה על כל מרכיביה. תודה רבה.
אדוני היושב-ראש, חברי חברי הכנסת, אדוני השר, מדינה רשאית – מדינת ישראל ודאי רשאית – לפטור משירות צבאי או משירות לאומי ספורטאים צעירים מצטיינים, וגם אנשים אחרים, על-פי האינטרסים של המדינה. אם יבוא מישהו ויאמר לי שזה האינטרס של מדינת ישראל לפטור ספורטאים משירות צבאי, אני מוכן לקבל את העיקרון. מה שאני מתקשה לקבל זה את הצביעות. כלומר, שהאיש לא ישרת באמת אלא יקבל אישור שהוא כן שירת. שמעתי את אמו של אותו כדורגלן מתראיינת ב"גלי צה"ל" והמראיינת שואלת אותה: איזה מין שירות לאומי יוכל בנך לעשות? והיא ענתה: למשל אם יזמינו אותו לדבר בערב התרמה או תמיכה בישראל, הוא ידבר. ואם לא יזמינו אותו? הוא ישמור על זכות השתיקה. ברור לכולם ששום שירות לאומי למדינת ישראל לא יהיה, חוץ מהעובדה שהאיש הוא כדורגלן ישראלי. אז הוא כדורגלן ישראלי. אברהם גרנט הוא מאמן ישראלי והוא לא נחשב כמי שעושה שירות לאומי כשהוא מאמן את צ'לסי. לכן הדרישה הזאת לתת למישהו תעודת הכשר כאילו שירת את המדינה כמו חייל קרבי בגולני, היא זו שמקוממת אותי. להבנתי, שילך, שישחק, שירוויח כסף, הכול בסדר, רק לא שיקבל פתק שהוא שירת את מדינת ישראל בשירות לאומי באותה שעה. אני קורא לכם להתנגד להצעת החוק הזאת.
אדוני היושב-ראש, אדוני השר, חברי חברי הכנסת, כרופא, אני מכיר את נזקי העישון וגם אינני כופר בנזקי העישון הפסיבי, ונכון לא לכפות על ציבור שאיננו רוצה להיחשף לנזקי עישון פסיבי להיחשף להם – –
– – אבל נדמה לי שכשלוקחים את המטוטלת לכיוון האבסורדי לגמרי, עלולים לפגוע במטרות החוק. החוק הזה לוקח את הרצון להיאבק בנזקי העישון אל האבסורד המוחלט, אל הגבול הבלתי-סביר לחלוטין, שהופך את המדינה לפטרונית מוחלטת על החלטותיהם של אנשים מבוגרים, בגירים, בעלי יכולת להחליט מה הם רוצים לעשות בעצמם. אינני מבין מדוע המדינה איננה אוסרת לנסוע באופנוע שטח או לעשות סנפלינג. גם אלה דברים מסוכנים. האם אין חשש שאדם שעושה סנפלינג ייפול דווקא על מישהו? ולכן, הנטייה להקצין עד כדי כך את איסור העישון תהיה בומרנג, ובהכרח תביא להפלתם של חוקים טובים. החוק הזה איננו שייך אליהם, החוק הזה איננו חוק טוב, משום שהוא לחלוטין לא מידתי. אני אביא דוגמה אחת. ההסתייגות שלי עוסקת בהגדרת "מקום עבודה". הלוא לצורך העניין לאדם יש משרד, ורק הוא עובד בו, והוא רוצה לעשן בו. יבוא אליו מתקין מזגנים, מישהו שהעבודה שלו לא במשרד אבל הוא מתקן מזגנים. הוא בא למשרד של אותו מעשן ואומר לו: אדוני, אתה לא יכול לעשן. אתה לא יכול לעשן במשרד, כי עכשיו אני עובד במשרד שלך. זה מקום עבודה, ולכן אסור לעשן. אני מציע – אם לא נצליח להפיל את החוק הזה לגמרי, כפי שראוי להפילו – להוסיף את המלים "דרך קבע" לאחר המלים: "מקום עבודה או שירות, שמבצעים בו עבודה". אני מציע שיהיה כתוב: "מבצעים בו עבודה דרך קבע". ההצעה הראשונה שלי היא להצביע נגד החוק. לחלופין, אני מציע שיוספו המלים "דרך קבע", כדי שלא כל עובד מזדמן יוכל לכפות את רצונו על בעל הבית.
גברתי היושבת-ראש, מה גם שאין היום בעיה בטכנולוגיות המתקדמות לשתול את התמונה שלו עם הנשיא כדי שלא יהיה חסר לו במשרד.
גברתי היושבת-ראש, חברי חברי הכנסת, אני רוצה לומר כאן דברים שונים ממה שאמרו רוב הדוברים. אירן היא לא בעיה של העולם. אירן היא בעיה שלנו. הקונספציה הישראלית לומר לעולם: תראו, אירן היא בעיה של כל העולם כולו – קרסה לחלוטין. כי הנה, אנחנו מפעילים את הגישה הזאת בשלוש השנים האחרונות, והתוצאה שאנחנו רואים בימינו היא דוח המודיעין האמריקני והעברת הדלק הגרעיני מרוסיה לאירן. זה מה שיצא בעקבות המדיניות שלנו. אני מסכים עם העובדות שנאמרו: בנתאנז מפתחים 30,000 צנטריפוגות, ובשביל לייצר פצצת אטום אחת מספיק 3,000; אירן מפתחת חומר בקיע בשביל 50–60 פצצות אטום. כדי להשמיד את  ישראל מספיקות שתיים. כדי להגיע לישראל מספיק שיהאב-3 לטווח של 2,000 קילומטר. אירן מפתחת גם את ה-4 ואת ה-5 לטווחים שיכסו את כל רוסיה ואירופה, ואולי יגיעו גם לארצות-הברית. אז לכאורה, זו באמת בעיה של העולם כולו. אבל אירן לא רוצה להשמיד את העולם כולו. אירן לא חושבת שהיא יכולה לתקוף את ארצות-הברית ולנצח אותה. היא לא חושבת שהיא יכולה לתקוף את רוסיה או את מדינות אירופה ולהשמיד אותן. היא זקוקה עוד להרבה פצצות אטום וטילים ארוכי טווח כדי להרתיע את העולם מפני תגובה על השמדת ישראל. הנשק הנוסף, הקו השני שאירן בונה, בא לאפשר לה להיות במצב שאחרי תקיפה גרעינית מצדה על ישראל היא תשרוד בזכות מאזן האימה שהיא תקיים מול העולם. נניח שהטענה הזאת, שאירן היא איום על שלום כל העולם, היא טענה טקטית טובה. חבר'ה, אנחנו לא רוצים להיות בחזית, אנחנו לא רוצים להיות בקו הראשון, שלא יגידו – כמו בעירק – שארצות-הברית יצאה למלחמה בגלל האינטרסים הישראליים. אם זה היה פועל, אולי היה ראוי למחוא כפיים לטקטיקה הזאת. אבל האסטרטגיה קרסה. תפיסת הביטחון הלאומי של ישראל, שפתאום הפכה להיות תפיסה שאומרת: האיום הקיומי עלינו הוא לא בעיה שלנו, הוא בעיה של העולם – זה פשט את הרגל. כי העולם אומר: אם זאת בעיה שלנו, בבקשה. אנחנו נטפל בזה כמו שאנחנו מבינים. אנחנו מבינים שלטפל באיום האירני זה להעביר להם דלק גרעיני מרוסיה; אנחנו מבינים שלטפל באיום האירני על כל העולם זה לפייס אותם; אנחנו מבינים שלטפל באיום האירני זה להודיע שאין להם תוכנית ליצור נשק גרעיני. ככה אנחנו מבינים. איפה נמצאת ישראל בסיפור הזה? היא נמצאת במצב המטומטם שכל הזמן אמרנו לעולם: זאת בעיה שלכם. עכשיו העולם אומר: בעיה שלנו? הנה, לנו יש דרך לטפל בזה. לא מוצא חן בעיניכם? עכשיו זאת בעיה שלכם. מה שקרה בארצות-הברית יומיים או שלושה ימים לאחר הכניעה באנאפוליס, כשהבית הלבן מפרסם את דוח המודיעין – זאת בגידה בישראל. ידיד גדול, ידיד גדול מאוד – ראוי לומר: זרקו אותנו לכלבים עם פרסום הדוח הזה. השאירו את ישראל באמת לבד במערכה מול אירן. עכשיו אנחנו היחידים בעולם שאומרים שאירן היא איום קיומי עלינו והיא מייצרת נשק גרעיני. כולם אומרים: זה לא נכון. אבל כנראה אנחנו היחידים בעולם שבכלל לא יכולים להסתכן בטעות, משום שאם טועים – אנחנו לא כאן. יכול להיות שאם ישראל היתה נוקטת מראש אסטרטגיה שונה לטיפול בבעיה – ועדיין לא מאוחר לשנות גישה בעניין הזה, לומר: זה נכון, שיהאב-3, 4, 5, 2,000 ו-8,000 קילומטר, 30,000 צנטריפוגות, הכול נכון, וזה איום פוטנציאלי על כל העולם, אבל אנחנו נהיה הראשונים. הם ישמידו אותנו, והם לא מסתירים את כוונותיהם. הם מצהירים על כך בריש גלי. אם נבוא לעולם ונאמר: כיוון שאנחנו נהיה הראשונים, אירן היא בעיה שלנו, ואנחנו נותנים לעולם לוח זמנים – ופה נישען על זרועות המודיעין שלנו ולא של האמריקנים – ואם בתוך שישה חודשים אין לישראל הוכחה שאירן התפרקה מהתוכנית הגרעינית שלה, אין לנו הוכחה שהעולם נכנס בבקרה גלויה לכל המתקנים של אירן, הסמויים והגלויים, ובדק אותם, פירק את הדלק הגרעיני ועצר את כל תוכניות הפיתוח ואת הצנטריפוגות למיניהן – אם לא תהיה לנו הוכחה כזאת עד תאריך נתון, ישראל תתקוף. זה מציב אותנו בעמדה של המטורף של העולם, אבל הייתי עם טומי לפיד אצל סגן שר ההגנה האמריקני ושמעתי את טומי לפיד, לא איש ימין מתלהם, אומר לו: אני ניצול השואה. ישראל לעולם לא תסכים להיות במצב של איום קיומי. אנחנו נתקוף את אירן אם אתם לא תתקפו. תודה רבה.
גברתי היושבת-ראש, תודה, חברי חברי הכנסת, הצעת החוק של חברי חבר הכנסת חיים אורון, חברת הכנסת אורית נוקד ומספר רב של חברי כנסת שהצטרפו אליה, באה לתקן מצב שבו אדם שהוא חבר בקופת-חולים מסוימת, ויש לו גם ביטוח רפואי נוסף באותה קופה, מה שנקרא שב"ן, ורוצה לעבור לקופת-חולים אחרת, לא יכול להמשיך להיות חבר בשב"ן בקופת-החולים הקודמת שלו. לעומת זאת, קופת-החולים החדשה יכולה לקבוע לו תקופת אכשרה, שיכולה להיות ארוכה על-פי דרישות הקופה, וכך התחרות בין הקופות נפגמת, היכולת של אנשים לעבור מקופה לקופה נפגעת וזכויותיהם של המבוטחים נפגעות פגיעה קשה. הצעת החוק הזאת באה לבטל את הסעיף שנותן לקופות-החולים חופש לקבוע את תקופת האכשרה במעבר מקופה לקופה. תודה רבה.
תודה. אדוני היושב-ראש, חברי חברי הכנסת, הצעת חוק זו, שהונחה עוד בכנסת הקודמת, ואז היה שותף לה גם חבר הכנסת ד"ר אפרים סנה, נועדה למנוע זליגה במזיד או בשוגג של תוצאות מחקרים בחיידקים, בווירוסים או בפטריות שעלולים להפוך לנשק ביולוגי. החוק קובע את רשימת מחוללי המחלות המסוכנים שאמורים להיות בפיקוח. תודה רבה.
אדוני היושב-ראש, רבותי השרים, חברי חברי הכנסת, לפני ימים אחדים יכולנו לעיין בדוח של ועדת החוץ והביטחון על מלחמת לבנון השנייה. אני מבקש לצטט כמה משפטים מהדוח כדי להדגים מדוע אני סבור שיש בהצעת החוק שלי כדי לתקן מעט מהליקויים שנחשפו במלחמה. קובע דוח ועדת החוץ והביטחון – – –
אני מבקש לצטט מדוח ועדת החוץ והביטחון על מלחמת לבנון כמה משפטים שימחישו מדוע אני סבור שיש בהצעת החוק שאני מביא לפניכם היום כדי לתקן ולו מקצת הליקויים בצה"ל שנחשפו במלחמה. קובע הדוח: "מדיניות ההכלה בצפון הביאה את הצבא לידי שיתוק ורפיון. הוועדה מזהירה מפני הישנות מצב שבו החלטה מדינית-אסטרטגית לגיטימית של הדרג המדיני, כגון מדיניות ההכלה, מביאה את הצבא לידי שיתוק ורפיון במישור הטקטי והאופרטיבי"; "מחובתו של הצבא להציף ולהבהיר למקבלי ההחלטות את המשמעויות המעשיות של הנחיותיהם אשר ליכולת כוחותינו ומצב האויב". אשר להכנות למלחמה קובע הדוח ש"העדר תוכנית התקפה מאושרת ועדכנית הוא מחדל חמור של פיקוד הצפון". אשר למהלך הקרקעי קובע הדוח כי "הדבקות בגישה של הפעלת מנופי לחץ וגרימת אפקטים עקיפים נוכח חוסר היכולת להסיר את איום הרקטות מלמדת על קיבעון מחשבתי ועל כישלון יסודי בקריאת מפת הקרב המתהווה". אשר לשיטת הפעולה של צה"ל קובע הדוח כי "צה"ל שיחק לידי ה'חיזבאללה', לקה בעיוורון והביא להעצמת הגיון היריב"; "צה"ל נכשל בהשגת המטרה האופרטיבית המרכזית במלחמה – דיכוי ירי ה'קטיושות'". כפי שציינו הרמטכ"ל וקצינים רבים אחרים, "בכל מפגש של חיילי צה"ל עם לוחמי ה'חיזבאללה' היתה ידם של חיילי צה"ל על העליונה". אז מה קרה? מה קרה לצבא המפואר הזה? אם החיילים בסדר, מי נכשל כאן? מה סיבת הכשל הפיקודי? מה יכול לגרום למפקדים שיתוק, רפיון וקיבעון מחשבתי? וכל הפיקוד של צה"ל היה שם – לא רק רמטכ"ל מחיל האוויר; מטכ"ל שלם של קצינים שמבינים קרב יבשה מהו. מה קרה לפיקוד בצה"ל? בלי להפחית ולו כמלוא הנימה מאחריותו של ראש הממשלה אהוד אולמרט למה שקרה במלחמה בלבנון, אין לנו ברירה אלא לעסוק בשאלה איך זה מטכ"ל שלם, שיודע שכך לא מנצחים במלחמה, יושב ושותק. לא נמצא בו אפילו קצין אחד שקם והתריס במהלך המלחמה ואמר: ככה לא מנצחים. והסיבה, חברי חברי הכנסת, היא השיטה לקידום קצינים בכירים בצה"ל. המפקדים אינם פיקחים פחות מהדורות הקודמים, הם גם לא אמיצים פחות, אבל גידלו דור של קצינים בכירים בצבא שיודעים שהקידום שלהם תלוי בחצר ראש הממשלה ובחצר שר הביטחון. והקידום לא רק תלוי בהם, אלא גם עובר דרכם. לפני שנים תפקידו של המזכיר הצבאי היה של קצין זוטר יחסית, סרן או רב-סרן, קצין קישור בין הלשכה והצבא. לא רק זאת, זה היה גם תפקידו האחרון של הקצין בצה"ל, כי המגע ההדוק עם הדרג הפוליטי נחשב כתפקיד אחרון שמעבר לו לא צריך שקצין יחזור ויפקד על חיילים ויחזור לדרג המבצעי, כי היתה הפרדה מוחלטת בין הדרג הפוליטי לדרג הצבאי. השיטה השתנתה, והתת-אלופים המוכשרים ביותר של הצבא משמשים בתפקיד, ומבהירים להם גם שמעבר דרך תפקיד המזכיר הצבאי בלשכת ראש הממשלה או בלשכת שר הביטחון זה קרש הקפיצה שלהם לקידום. מי שיושב שנה או שנתיים בלשכת ראש הממשלה, הופך להיות קצין פוליטי; לא במובן המפלגתי, לא שהוא מצביע עכשיו למפלגתו של ראש הממשלה, אבל במובן אורח החשיבה שלו, דרך קבלת ההחלטות, הנטייה שלו להתאים את רצונו לרצון המדיני והפוליטי של הבוס שלו. ואז אנחנו מוצאים מטכ"ל שלם, שלא בא ואומר – בדיוק מה שהוועדה ציפתה שיגיד – תפקידו של הצבא להציף לדרג המדיני את משמעות החלטותיו. הוא לא רוצה לבוא לראש הממשלה ולשר הביטחון ולהגיד להם: חברים, אתם טועים –  כי הקידום שלו מותנה בהם. אז הם יושבים ושותקים. במלחמה האחרונה, וגם היום, חמישה אלופים בצה"ל עברו דרך חצרות ראש הממשלה ושר הביטחון, היו מזכירים צבאיים. הם הפכו להיות קצינים פוליטיים: האלוף גדי אייזנקוט, האלוף יואב גלנט, האלוף גדי שמני, האלוף דן הראל והאלוף משה קפלינסקי – שהיה סגן הרמטכ"ל במלחמה. כולם היו מזכירים צבאיים ולכן אל נתפלא שהצבא לא בא באומץ לב רב למקבלי ההחלטות במלחמה ואמר להם: ככה לא מנצחים מלחמה. חברי הכנסת, אנחנו מוכרחים למנוע פוליטיזציה של הצבא – ושוב, לא במובן הפוליטרוקי של להיות חבר במפלגה – אלא אנחנו מוכרחים להגיע למצב, שלא היה במלחמה האחרונה, שבו הדרג הצבאי הבכיר ביותר ישים בפני מקבלי ההחלטות תוכנית צבאית נטו, לא תוכנית צבאית שכבר נתפרת לפי רצונם המדיני והפוליטי של מקבלי ההחלטות, אלא תוכנית שמשקפת רק דבר אחד: איך מנצחים את המלחמה. הדרך להשיג את זה היא לעשות מה שמוצע בהצעת החוק שלנו: לקבוע תקופת צינון בין תפקיד מזכיר צבאי – תקופת צינון של ארבע שנים בין התפקיד בחצר הפוליטית הזאת ובין תפקיד פיקודי בצה"ל בהמשך הדרך. אם כך נעשה, נצליח לתקן את הצבא באופן מהותי למדי. תודה רבה.
אני מבקש שתחזור בך, כי אינך יודע מה שאתה מדבר. האשימו אותי שהייתי שם, ולא הייתי שם כשהדברים נאמרו, ולמיטב ידיעתי גם הרב פרוש לא היה שם כשהדברים נאמרו. אני מציע שתחזור בך.
אדוני היושב-ראש, חברי חברי הכנסת, ובעיקר חברי שי חרמש, הדברים שנאמרו שם ראויים לגינוי, אבל צריך להיזהר – אתה איש פוליטי ואתה מוזמן לדבר באירועים שבהם יש עשרה דוברים לפניך ועשרים אחריך, ואיש אינו טוען שאתה אחראי לכל מה שאמר מישהו באיזה מקום. עכשיו לשאלת מה צריך אדם לקום ולגנות. אני שומע בבית הזה מדי יום עשרים דברים, כשאני נוכח במקום, שראויים לגינוי ולתגובה קשה. אם אני אהיה עסוק כל החיים בלהגיב על מה שאני שומע, אני לא אעשה שום דבר אחר. אם אני אהיה עסוק בלגנות דברים ששמעתי ואפילו לא הייתי נוכח שם, אני אצטרך לחיות חמש פעמים.
אדוני היושב-ראש, תודה. בפתח ישיבת הממשלה, לאחר ירי הרקטה על צפון אשקלון, אמר ראש הממשלה שמדובר בחציית קו אדום. לו אני תושב שדרות, הייתי נעלב עד עמקי נשמתי. מה, אני לא קו אדום? נראה שראש הממשלה בונה על זה שאחרי אלף רקטות, תושבי שדרות כבר התחרשו ולא שמעו את דבריו.
אדוני סגן השרה, האם יכול להיות שהעברת הבניינים במגרש-הרוסים, בלב ירושלים, היא סוג של הבעת תודה של ישראל לרוסיה על העברת מוטות האורניום לאירן?
אדוני היושב-ראש, חברי חברי הכנסת, הנשיא בוש מגיע ארצה כידיד ואנו נושאים תפילה שילך בשלום בלי לגרום נזק. יש דבר אחד שהנשיא בוש יכול היה לעשות באמת, לו היה ידיד אמת של ישראל, וזה להביא אתו את פולארד. הגיע הזמן שיהיה נשיא ארצות-הברית, שיוכיח הלכה למעשה שהוא ידיד אמת ויביא אתו את פולארד. 22 שנה מחזיקים אותו ידידי אמת של ישראל. אבל נדמה לי שבבקשה הזאת מנשיא ארצות-הברית, לא לגרום נזק במזרח התיכון, הבקשה לא לגמרי מופרכת, כי אין להם מי-יודע-מה ניסיון טוב באזור הזה; הם לא ממש הצליחו. שלוש פעמים בשנים האחרונות ניסו הוא או עוזריו הקרובים, שרת החוץ שלו, להיות פעילים מאוד ולהיות מעורבים אישית במזרח התיכון. פעם אחת בנושא המעברים על ציר פילדלפי, אחרי ההתנתקות  – קטסטרופה, כמובן. כן הסכם, לא הסכם, המצרים נותנים חופשי במסגרת ההסכם הזה להבריח נשק, ועכשיו ראינו מה קורה במעבר רפיח ואיך אנשי ה"חמאס" עוברים עם נשק באלפיהם. לא ממש הצליחה להם המעורבות האישית שלהם. פעם שנייה שהתערבה אישית בכל כובד משקלה היה כדי לאפשר ל"חמאס" להתמודד בבחירות, והפעילה לחץ על שרון ושרון נכנע, ואנחנו כבר יודעים מה התוצאה. נדמה לי שהמעורבות האישית שלהם בדרך כלל, כשהם מטילים את כל כובד משקלם כאן נגמרת רע. חבל שייגמר עוד פעם רע. הנשיא בוש הוא נוצרי מאמין והוא מאמין במה שכתוב בתנ"ך. שם כתוב שארץ-ישראל שייכת לעם ישראל. אפשר לבקש ממנו לא לעשות שום דבר המפר את מה שכתוב בתנ"ך שלו. תודה רבה.
אדוני השר, אמרת שלצערך זה לא עבר בחוק ההסדרים. למה לא תגיש את זה כהצעת חוק מטעמך?
תודה, אדוני השר. אומנם מדובר בעיקר ברשיונות נהיגה וברשיונות החזקת כלי ירייה, אבל אין מדובר בבדיקת רופא. מדובר בנכונות הצהרת הנבדק. כך כתוב בטופס. אדם פונה לרופא המשפחה שלו, מראה לו את הטופס שהוא מילא, שכתוב בו שהוא לא סובל מזה ולא סובל מזה, והרופא יודע, כי הוא מכיר אותו. הוא לא נדרש בטופס לבדוק אותו, הוא לא חותם שהוא בדק אותו, הוא חותם על הצהרת החולה או המבקש – מה שמוסיף לעלות הרשיון עוד 85 ש"ח לכל אזרח. אדם רוצה רשיון נהיגה, ועכשיו הוא צריך לשלם עוד 85 שקלים כדי לקבל את חותמת הרופא. נדמה לי שהעובדה שזה לא נכלל בסל השירותים היא טכנית, אדמיניסטרטיבית, וודאי אינה עולה בקנה אחד עם כוונת המחוקק, שבא לפצות את משרד התחבורה על העלויות שיש לו כדי להוציא רשיון נהיגה, אבל לא לתמרץ את קופות-החולים.
אדוני, אתה ממלא וחותם, הוא רק – – –
אבל השר אינו מכיר את הטופס.
תודה, גברתי היושבת-ראש. חברי חברי הכנסת, הפרחים שמונחים כאן, במרכז, לכבוד יום חגה של הכנסת, מגיעים לך בעניין הזה באופן אישי. לא שאני שילמתי בשבילם אבל תקבלי אותם.
אני חושב שהיוזמה שלך לשגר את חברי הכנסת לבתי-הספר בארץ היא יוזמה חשובה מאוד, נכונה מאוד. היא יכולה במשהו לשפר את תדמית הבית הזה ואת מקומה של הכנסת בדמוקרטיה הישראלית. הייתי ב"מקיף גילה", ושאלות לא פשוטות נשאלתי שם, בין השאר על השחיתות במדינה ועל מקומם של חברי הכנסת במאבק בשחיתות, ומה אני עושה בעניין הזה בכלל. שמחתי לקרוא ב"מעריב" בתחילת השבוע שהשר חיים רמון החליט, בגלל הביקורת הציבורית, להימנע מביקורים, אבל נשאלתי גם על חברי הכנסת שתלויות כנגדם חקירות פליליות שנושאים את שם הדמוקרטיה היום בבתי-ספר אחרים. זה בלי ספק לא עוזר לנו לבצר את מעמד הבית הזה, כשהציבור מרגיש שאנחנו לפעמים דורשים נאה ולא תמיד מקיימים נאה. על כל פנים, היוזמה מבורכת ואני מקווה שהיא תימשך גם בשנה הבאה.
אדוני היושב-ראש, תודה, רבותי השרים, חברי חברי הכנסת, אין מלה עברית לאוסטיאופתיה, אבל אני רוצה לומר מדוע החוק הזה איננו טוב. אין שום סיבה, כאשר הכנסת עוסקת בימים אלה בחקיקת חוק למקצועות בריאות – יש חוק של חבר הכנסת אחמד טיבי שמגדיר 17 מקצועות שונים ובהם אוסטיאופתיה. יש חוק מקביל שלי שעוסק ב-12 מקצועות. אנחנו ערב חקיקה בקריאה שנייה ושלישית של ארבעה מקצועות שמהווים שלד לכל שאר המקצועות. ממש מנוגד לשכל הישר בזמן כזה לחוקק חוק מיוחד למקצוע אחד, שהכללים שלו עומדים בסתירה לכללים של החקיקה שמשרד הבריאות ומשרד המשפטים עמלו עליה במשך שנה. החוק הזה איננו טוב, מכיוון שהוא איננו מגדיר כהלכה את המקצוע, הוא איננו מגדיר מה הפעולות המותרות במסגרת המקצוע, מהסיבה הפשוטה, שאין יכולת להבדיל, ברמה של איסור עיסוק, בין מסאז', פיזיותרפיה, כירופרקטיקה, אוסטיאופתיה. הם בונים על כך שחברי הכנסת פשוט אינם מבינים מה מונח בפניהם, ומנסים ליצור מעמד מיוחד שגובר על הפיזיותרפיסטים, שגובר על הכירופרקטים, שגובר על כל מקצוע אחר. יהיה חוק מיוחד לאוסטיאופתים. שאלתי את הלשכה המשפטית של הכנסת איך זה התירו את ההגדרות המופיעות פה, והתנצלו בפני: זה היה בפגרה ולא שמנו לב. על ההגדרות המונחות בחוק הזה, איסור עיסוק – החוק הזה יהפוך לעבריין כל מי שעושה מסאז', לוחץ על עמוד השדרה, עושה פיזיותרפיה, גם אם מותר לו. בקיצור, אני קורא לכם לא להיגרר ולא לתמוך בחוק הזה. אני מציע שהחוק יידון במסגרת החוק של ד"ר טיבי בכלל המקצועות הפארה-רפואיים – 17 ברשימה – ויהיה אותו דין, אותם כללים, אותם עקרונות שיחולו גם על האוסטיאופתיה וגם על שאר המקצועות הפארה-רפואיים. איני רואה שום סיבה הגיונית לדון דין שונה למקצוע אחד ולגרום למצבים שכל שאר בעלי המקצועות הופכים לעבריינים.
החוק של ארבעת המקצועות – פיזיותרפיה, ריפוי בעיסוק, קלינאות תקשורת ודיאטניות – בהכנה לקריאה שנייה ושלישית. אני מניח שבעוד שבוע או שבועיים יעלו למליאה. החוקים לגבי 17 או 12 המקצועות האחרים, שלי ושל טיבי – מתאחדים, עברו בקריאה טרומית. באמת איני רואה מדוע לעסוק במקצוע הזה לחוד ואחרי זה נצטרך לפשר ביניהם. פוגעים בחוק של ד"ר טיבי, מכניסים את האוסטיאופתיה לחוק נפרד, בזמן שהוא כלול בחוק שלך.
אדוני היושב-ראש, תודה. התיקון שאני מציע לחוק בא לתקן מצב אבסורדי שבו ארגון טרור חטף חייל, מחזיק אותו בידיו ומונע ביקורים של נציג הצלב האדום או כל ארגון בין-לאומי נייטרלי אחר, ובה בשעה אסירים של אותו ארגון הנמצאים בכלא בישראל נהנים גם מביקורי נציג הצלב האדום, גם מביקור עורכי-דין וגם מביקורי משפחות. אני מבקש בהצעת חוק זו להמשיך לאפשר על-פי הדין ביקורי נציג הצלב האדום או עורך-דין אם יש צורך בכך, אך עד שלא יקבע אותו ארגון טרור ביקור של נציג הצלב האדום אצל חטוף שלנו שנמצא בידיהם, יישללו ביקורי המשפחות מאסירי אותו ארגון הנמצאים אצלנו בכלא.
גברתי היושבת-ראש, תודה. אתמול שמעתי את תשובתה של השרה רוחמה אברהם-בלילא, שבמענה על הצעות אי-אמון ציטטה נאומים שונים של חברי הכנסת מימי תחילת המלחמה. היא אומרת: מה אתם רוצים? כולכם תמכתם אז בראש הממשלה. קראתם לו לצאת לפעולה צבאית, אפילו קראתם לו להשלים את המלאכה. לכן אני מבקש לקרוא באוזני כולנו, גם באוזניה, מה שכתוב בדוח-וינוגרד: "מנהיג המוציא את צבאו לפעולה צבאית רחבה חב חובות למדינה, ללוחמי צה"ל המסכנים את נפשם ולאזרחים"; "ראינו כי ההחלטות המהירות על היציאה למלחמה שקיבלה הממשלה בראשותו של אולמרט לא עמדו בתנאים הללו. בכול כשל ראש הממשלה כמנהיג שצריך להוביל את ארצו לפעולה צבאית יזומה מתוך שיקול דעת ואחריות".
גברתי היושבת-ראש, אדוני ראש הממשלה, חברי חברי הכנסת, בראשית אני מבקש להודות לך, גברתי היושבת-ראש, על שאישרת את קיום הדיון הזה. עצם קיומו הוא בבחינת תיקון עוול היסטורי. מדי שנה שב ומתרחש פלא. ככל שמתמעטים לוחמי חירות ישראל, ככל שהולך ופוחת הדור, רבים יותר פוקדים את קברו של אברהם שטרן – "יאיר". בכ"ה בשבט, יום השנה להירצחו, שיחול השבוע, שוב ישירו מאות את "חיילים אלמונים" על הקבר. כבכל שנה יהיו בקהל גם בני הלוחמים היושבים אתנו ביציע ובני בניהם והלוחמים עצמם, אך גם צעירים רבים אחרים. יש מפקדי מחתרות רבים ומנהיגי אומה שכמעט נשכחו במרוצת השנים, ובכל שנה מתקיימות בארץ אזכרות כמעט יתומות לראשי העם, ולפעמים צריך לגייס בהוראה, בהשתדלות גדולה מאוד, שיבואו אנשים להשתתף באותן אזכרות. אבל בבית-הקברות הצנוע בנחלת-יצחק בתל-אביב שב ומתרחש מדי שנה הפלא, ומאות רבות נדחסות בין שבילי בית-העלמין הישן, בין המצבות, לספוג משהו מאורו של "יאיר". ככל שחולפות השנים, דמותו של "יאיר" מאירה באור בהיר יותר. לאחר שנרצח ונקבר בחשאי במעמד בני משפחה ספורים, דומה היה שלח"י חוסלה, קומץ לוחמים – או שנפלו בקרב או שנרצחו או שהיו בכלא. אבל השרידים שבו והתלכדו, והמיתוס של "יאיר" והשירים שלו, ואולי יותר מכול – 18 "עיקרי התחייה" שניסח, היו לכוח מניע למאות צעירים וצעירות שרק אקדחים בידיהם לקום ולגרש מכאן את האימפריה הבריטית. ממרחק זמן מדהים לקרוא את "עיקרי התחייה". איש קטן, צנום, בלי שום אמצעים חומריים, נרדף בידי הבריטים ומנודה ומגודף בידי היישוב, נודד ממקום למקום עם מזוודה ובה מיטה מתקפלת, ומן המְצָרים הללו הוא מנסח מה שראוי עד היום, להבנתי, להיות החזון המכונן של מדינת ישראל. אף מלה על הבריטים, אף מלה על הערבים, משום שלא ראוי לבזבז מלים על אויב זמני כזה או אחר. הוא עוסק בהגדרות העם והמכורה, כפי שאת הגדרת בדברייך – הקשר ביניהם; מגדיר יעדים של גאולה ומלכות ותחיית האומה; עוסק בחינוך; חולם על אחדות העם סביב דגל מלחמת החירות; חוזה בריתות; מצווה הקמת צבא שישחרר את הארץ; ומגדיר כשיא השיאים, בעיקר האחרון של דבריו, את הקמת בית-המקדש בהר-הבית. לאחר רצח "יאיר" לא היה ללח"י מפקד אחד. מונה מרכז של שלושה: נתן ילין-מור, זיכרונו לברכה, אבי מורי, עליו השלום, ד"ר ישראל אלדד, ויבדל"א יצחק שמיר. לאחר מותו של אבי מצאתי בספרייתו ספר דק בכריכה שחורה, המהדורה הראשונה של ספר השירים של אברהם שטרן המכונה "יאיר". כשפתחתי את הספר, נרעשתי למצוא בו הקדשה בכתב ידו של אבי ליאיר, בנו של אברהם שטרן, שנולד לאחר רצח אביו. עוד לא בן שמונה היה יאיר כששלח לו אבא שלי את הספר שהוציא לאור. אולי לכן הקפיד על כתב רהוט וניקד את המלים: "כשתזכה לראות את מלך המשיח עולה להר-הבית תבוא לפניו, תרכין ראשך בכבוד, תיתן לו ספר שירים של אביך וכן תאמר: מלך המשיח, הנה זה ספר השירים שלוח לך מאת אבא, יאיר. ועוד הוא הספר הזה כי אהב אותך מאוד והתגעגע אליך מאוד. גם את שיריו וגם את חייו הוא נתן לך, מלך משיח ישראל. תן כבוד לאבי יאיר". והוא חותם: "ממני אלדד תלמיד נאמן לאבא". 66 שנים חלפו. בהר-הבית עוד שולטים, להוותנו ולחרפתנו, ערבים. המלך המשיח עוד לא בא. מנהיגינו יהיו עסוקים מחרתיים בדוח של מחר, ואם לא – באיזו פגישה עם מנהיג ערבי זמני לתת לו את ארץ-ישראל. גם אלו יכולים להסביר היום את הכיסופים הגדולים ל"יאיר". תודה רבה.
תודה, גברתי היושבת-ראש. אדוני סגן השר, היושבת-ראש בוודאי תזכור שלפני כעשרה ימים ניסינו לקיים שיחת טלפון. הייתי בצפון השומרון והשיחה נותקה כעשר פעמים, ובסוף התייאשנו. הבעיה קיימת באזורים רבים ביהודה ושומרון, ולא רק בתחום הטלפוניה. כשמתקלקל טרנספורמטור בכביש 443, שמאיר חלקי דרך ארוכים, לא מתקנים אותו, כי צריך חתימה של שר הביטחון על כל פעולת בינוי ביהודה ושומרון. חודשים ארוכים אין תאורה בקטעי דרך, בגדרות ביטחון. איך תימצא בדברים האלה תשובה מהירה?
חבר הכנסת כהן, מה קורה עם אשה שקרוב לוודאי הוכתה בידי בעלה, אבל היא העדה היחידה והיא שוכבת חסרת הכרה בבית-חולים? יכול להיות שהיא תשוב להכרה בעוד שבוע, ואז יהיה אפשר לגבות ממנה עדות. לפי זה, משחררים את האיש בלי כל אפשרות – – –
אדוני היושב-ראש, רבותי השרים, חברי חברי הכנסת, אני מבקש שתבינו למה החוק המוצע מסוכן ולמה לא ראוי להחיל עליו דין רציפות. לכאורה יש בחוק הזה היגיון. כלב שוטה, כלב חולה בכלבת, צפוי שימות עשרה ימים מיום שנגלו בו לראשונה סימני המחלה. לפיכך, עשרה ימים מיום הנשיכה אמורים להספיק. אז למה צריך עשרה ימים מיום ההסגרה, כפי שכתוב בחוק היום? חברי הכנסת, לכלבים רע בהסגר, וכל מי שמרחם על הכלב אומר – אם הסגירו אותו רק אחרי שבוע, שישהה רק שלושה ימים בהסגר. אבל, חברי הכנסת, האם אלו שכתבו את החוק המקורי וכתבו בו עשרה ימים מיום ההסגרה לא ידעו את העובדה הרפואית הפשוטה הזאת? הם ידעו, חברי הכנסת, אבל הם רצו שהכלב יוסגר מייד לאחר הנשיכה, כדי שלא יסכן אנשים נוספים. הם ידעו שבעלי הכלבים יבקשו לדחות את ההסגר, ולכן קבעו להם: אין לכם שום רווח אם תגיעו מאוחר עם הכלב להסגר. עשרה ימים הוא יהיה שם בכל מקרה. רק תסכנו את בריאות הציבור בכך שתשמרו את הכלב בבית או בחצר או סתם מתרוצץ חופשי. בעלי הכלב ודאי מעדיפים שהוא יישאר בבית, והכלב ודאי מעדיף להישאר בבית, אבל טובת הציבור תובעת אחרת. למה הדבר דומה? למדינה שיש לה ראש ממשלה שגרם במלחמת לבנון נזק בלתי הפיך, בלתי ניתן לתיקון, יותר מכפי ש-1,000 כלבים חולי כלבת יכולים לגרום, והוא אומר: אני נשאר, אני נשאר במשרד, בעבודה שלי. אני לא צריך ללכת הביתה. אני אשאר עוד שנתיים ראש ממשלה, אני ארפא את הליקויים שלי וגם את הליקויים שלכם. חברי הכנסת, שיקול דעת לקוי, לא כמעידה חד-פעמית אלא כליקוי מהותי, כזה שראש הממשלה אהוד אולמרט סובל ממנו, אינו ניתן לריפוי. גם ה"חיזבאללה" יודע את זה, וה"חיזבאללה" בירך על דוח-וינוגרד כשהבין שהדוח הזה לא הפיל את אולמרט, כי אולמרט טוב ל"חיזבאללה". הם לא יכולים לאחל לעצמם ראש ממשלה טוב ממנו בזמן מלחמה.
ואם נחזור לסיום לחוק שאני מבקש שלא תחילו עליו דיון רציפות, כלבת היא מחלה שאינה ניתנת לריפוי. אתם מבינים, חברי הכנסת, יש ליקויים שאי-אפשר לתקן. המחלה הזאת גורמת מוות. אני מבקש שלא תעדיפו את רווחת הכלב שנשך על בריאות הציבור. הרחקת הכלב איננה בבחינת עונש, חברי הכנסת. היא בבחינת הגנה על כל אזרחי ישראל.
אתה יודע שיש מאות כאלה – – –
ומה עם כביש ירושלים–יריחו?
אדוני סגן השר, נדמה לי שהטעו אותך. אם תיקח ג'יפ ותיסע עכשיו לחומש, תמצא את המתיישבים שם.
אם תיסע עכשיו לחומש, תמצא אותם שם. אם תיסע מחר בבוקר לחומש – הם שם. הם לא עולים כמה דקות לפני כניסת השבת. פשוט הטעו אותך. הם נמצאים שם למעלה משישה חודשים, מאז תשעה באב האחרון. מי שמגיע כמה דקות לפני כניסת השבת אלה הרכבים של משמר הגבול, המשטרה וצה"ל, שבאים לפנות אותם. הם שם כל הזמן. ברגע שהם רואים את הג'יפים האלה מתקרבים – הם הולכים 200 מטר אחורה. הצבא והמשטרה לא מוצאים איש, הם גם לא מתרוצצים לחפש אותם. הם לוקחים את האוכל כדי שלא יהיה להם אוכל בשבת ומסתלקים. זה כמעט נוהל קבוע. הבדיחה באזור הזה היא: איך יודעים ששבת נכנסת? כשרואים את הג'יפים באים לפנות.
על כל פנים, גם אם המשחק הוא דו-צדדי, אי-אפשר לקחת אוכל. הלוא עושים את זה בשם ההתראה הביטחונית.
אבל את העמדה שלך צריך גם להעביר לצבא.
אבל הם באים לפנות תמיד בערב שבת.
תודה. אדוני היושב-ראש, גברתי השרה, חברי חברי הכנסת, היום אני רוצה לדבר על ידידות, או על היחסיות של המושג הזה. כשהיינו ילדים, אני זוכר שהוציאו אותנו לרחובות בירושלים בערך פעם בחודש לנפנף בדגלונים של מדינה אפריקנית כשראש המדינה, ידיד מובהק של מדינת ישראל, כיבד אותנו בביקור. אחד מהם היה אידי אמין, למשל. אחר כך לימדו אותנו שדה-גול הוא ידיד גדול של ישראל, עד שבגד בנו. בסוף השבוע היה ב"הארץ" מאמר מרתק על תפקידה של בריטניה בשנות ה-40 בסכסוך המזרח-תיכוני והתפקיד שהיא מילאה בו. מסתבר שמי שהוגדר הידיד הגדול של הציונות – הוא בעצמו הגדיר את עצמו כך – וינסטון צ'רצ'יל, התכוון למכור את פלסטיין כולה לסוריה הגדולה ולוותר על המפעל הציוני. אני אומר את הדברים האלה באותו הקשר: כשמצהירים היום על ג'ורג' בוש כידיד גדול של מדינת ישראל, אולי ראוי לבחון את הדבר בדרך שבה הוא מפקיר את ישראל לאיום האירני. תודה רבה.
גברתי השרה, תודה. אני שמח שציינת בתחילת דברייך שהפיגוע אתמול מוכיח שהטרור לא נעלם מחיינו. מה שקורה ברצועת-עזה לאחר פריצת הגבול עם מצרים הוא שאלפי – – –
זה ממש לא יהיה נאום. בדרך כלל, אני נואם בטון אחר. מה שקרה עם פריצת הגבול עם מצרים הוא שאלפי פלסטינים עברו לרפיח וקנו בשקלים כל מה שבא ליד. האם ידוע מה מתוך מה שדיווח עליו אתמול ראש השב"כ דיסקין ונקנה והועבר לרצועת-עזה, נקנה בשקלים שממשלת ישראל אישרה להעביר לרצועה?
תודה. גברתי היושבת-ראש, שמחתי לקרוא הבוקר שב"גלי צה"ל" החליטו להפסיק את שידורי המוזיקה בכל פעם שיש התרעת "צבע אדום" בשדרות ולהודיע למאזינים שהיתה התרעה ושיש נפילה בדרום הארץ. אני מבקש לברך את "גלי צה"ל" על ההחלטה הזאת ולקרוא לתחנות שידור ציבוריות ופרטיות נוספות לנהוג כך – ל"קול ישראל" ולתחנות הרדיו האזוריות. סולידריות היא לא מלה גסה.
תודה, גברתי היושבת-ראש. אדוני סגן השר, לאחר ההתנתקות או בשנה שלאחר ההתנתקות נאמר כמה פעמים שעדיין מספר ה"קסאמים" שפוגעים בשדרות קטן ממספר ה"קסאמים" שפגעו בעיר בחמש השנים שקדמו לה. האם הנתון הזה עדיין נכון?
השאלה היא: במהלך 2006, בשנה שלאחר ההתנתקות נמסר, גם בתשובות על שאילתות, שמספר ה"קסאמים" שפגעו בשדרות נמוך ממספר ה"קסאמים" שפגעו בעיר בחמש השנים שקדמו להתנתקות. האם הנתון הזה עדיין נכון? האם יש לנו חשבון, אם לאחר ההתנתקות יש החרפה של ירי ה"קסאמים" על העיר, גם בממדים המספריים של התופעה?
אדוני היושב-ראש, גברתי ורבותי השרים, חברי חברי הכנסת, בניגוד להצעת החוק הקודמת, הצעת החוק הזאת היא ודאי פחות טעונה, אף שגם היא זכתה להתנגדות ועדת השרים, ואנחנו ננסה לתקן את המצב הזה. לפני חודשים מספר הוגש לעיוני מקרה של עובד מדינה שכדי להתמודד במכרז לתפקיד מסוים הציג קורות חיים שבהם הוא אמר שהוא בוגר אוניברסיטה ובעל תואר מסוים מאותה אוניברסיטה. פניתי וביקשתי מהאוניברסיטה לקבל אישור על כך שהוא סיים את התואר, ואמרו: אנחנו לא יכולים להעביר לך את הנתון. אמרתי: מה עם חוק חופש המידע? הסבירו לי שחוק חופש המידע אינו חל על האוניברסיטאות. אני יודע שהדבר הזה אינו גורף ואיננו כולל. באתי בדברים עם כמה ראשי אוניברסיטאות והתברר לי שהסיבה היחידה לכך שראשי אוניברסיטאות מתנגדים להחלת חוק חופש המידע על האוניברסיטאות, בהיותם גופים נתמכים על-ידי המדינה, היא עניין ועדות המינויים והקידום האקדמי. כמי שישב כמה פעמים בחייו בוועדות כאלה, למינוי מרצים בכירים ופרופסורים, אני יודע עד כמה הדיונים שם רגישים ועד כמה נכון שלא לחשוף אותם כלפי חוץ, כי אנשים יירתעו מלהביע את דעתם האמיתית על מועמדים. חבר הכנסת נסים זאב, חשוב לי ששר המשפטים ישמע את הדבר הזה, אף שהוא אינו אמור לענות היום. ועדת השרים לחקיקה התנגדה. באתי בדברים עם שרת החינוך, והיא אמרה לי שאם – חבר הכנסת טל, אנא בטובך, אני מנסה למשוך את תשומת לבו של שר המשפטים לעניין הזה, כי להבנתי בידיו הדבר.
באתי בדברים עם שרת החינוך, והיא אמרה לי שאם נוציא את עניין הקידום האקדמי והמינויים האקדמיים מהחוק, היא לא תתנגד לו. כך אמרו לי גם ראשי האוניברסיטאות. ברור לנו לגמרי שבמערכת הניהול של אוניברסיטאות יש מאות – אם לא אלפי – נושאים שראוי שייחשפו לציבור שמבקש לקבל מידע על-פי חוק חופש המידע: אם מכרז שהאוניברסיטה הוציאה הוא תקין; אם העסקת עובדים נעשית על-פי כללי המינהל התקין; רשימות בעלי תארים – שנאמר לי שהן חסויות מטעמים שונים; שכר עובדים בגופים נתמכים, ועוד עשרות רבות של נושאים. לפיכך נדמה לי שהחוק הזה מוסיף נדבך חשוב לחוק חופש המידע, נדבך ראוי, כי אין סיבה, מטעמים של חופש אקדמי, להתבצר ולומר שצריך לפטור את האוניברסיטאות מתחולת החוק הזה. כפי שסיכמתי עם השרה המתאמת, תשובה והצבעה יהיו במועד אחר. אני מקווה שעד המועד האחר נצליח לשכנע גם את השר וגם את ועדת השרים כולה לתמוך בחוק הזה, ואז נקרא לחברי הכנסת לתמוך בתיקון. תודה רבה.
אדוני היושב-ראש, תודה. רבותי השרים, חברי חברי הכנסת, השר אלי ישי הודיע שאם המשא-ומתן עם הרשות הפלסטינית יעסוק בנושא ירושלים, סיעת ש"ס תפרוש מהממשלה. אני מבקש לעדכן את השר ישי, וגם את חבריו לסיעת ש"ס וגם את ציבור המצביעים שלהם שעניין ירושלים מאוד-מאוד יקר להם, שממשלת ישראל לא רק מדברת עם הפלסטינים על ירושלים, לא רק מקיימת משא-ומתן מדי יום תחת אש, כפי שאמרה השרה לבני לפני דקות מספר, על כל הנושאים, אלא היא גם מבצעת ויתורים מעשיים על ריבונותה של ירושלים, על ריבונות ישראל בירושלים לטובת הרשות הפלסטינית. "הסהר האדום" הפלסטיני שמרכזו ברמאללה קיבל אישור להפעיל בירושלים חמישה אמבולנסים. לא מדובר באיזה צעד הומניטרי לטובת פינוי דחוף של חולה מבית-חולים באל-בירה ל"הדסה" בירושלים – זה תמיד היה וראוי שתמיד יהיה – אלא קיבלו זיכיון, "הסהר האדום" הפלסטיני, עם הדגלים והסמלים. הם קיבלו זיכיון לפעול במזרח-ירושלים, ושר הבריאות שיושב כאן יודע על כך, כי משרדו חתום על הזיכיון הזה. תגידו, עניין פעוט, מה הוא עושה עסק מחמישה אמבולנסים שמסתובבים? אם זה עניין פעוט, למה תת-שר החוץ האמריקני חתום על מכתב ברכה ל"סהר האדום" הפלסטיני, שבו הוא מספר באילו מאמצים חילצה ממשלת ארצות-הברית מידי ממשלת ישראל את הוויתור המהותי הזה? ויש תשובה של משרד החוץ הישראלי ומסמכים של משרד הבריאות. אם לא היה מדובר בעניין עקרוני, תת-שר החוץ האמריקני לא היה עוסק בו ומשרד החוץ הישראלי לא היה עוסק בו. רבותי, לא מדובר בשירות עזר עירוני של פינוי אשפה, שגם הוא ראוי שייעשה בידי מדינת ישראל ושלוחותיה ברשויות המקומיות. באזור הזה פעל לפני כן מגן-דוד-אדום, ארגון ההצלה של ישראל, ועכשיו פועל בו "הסהר האדום" הפלסטיני, שמשכנו, כפי שכותב תת-שר החוץ האמריקני, באל-בירה – פלסטין. אז לידיעת חברי ש"ס שבאולם, וגם אלה שיצאו ממנו, ובייחוד לידיעת מצביעי ש"ס, ממשלת ישראל כבר היום עושה ויתורים מעשיים – הלכה למעשה – בריבונות שלה במזרח-ירושלים ומתירה לגופי ממשל של הרשות הפלסטינית לפעול בירושלים. אגב, כל הדברים האלה נעשו בימים שלפני ועידת אנאפוליס, כדי להכשיר את הקרקע להצהרה המשותפת. אז מי שסבר שלא קיימו משא-ומתן עוד לפני אנאפוליס ודאי שטעה. תודה.
אדוני היושב-ראש, תודה. בתחילת השבוע הוכרזה עצמאותה של קוסובו, ואתמול פשטו במסדרונות הכנסת שמועות שמשרד החוץ מתכוון לכנס מסיבת עיתונאים ולהכריז על הכרה במדינה החדשה. השמועות הוכחשו, ונמסר שמשרד החוץ כנראה יכיר במדינה החדשה, אבל לא יהיה הראשון; יחכו קצת לראות אם יש עוד כמה מדינות. אני רוצה להסב את תשומת לב החברים לעובדה שעל בסיס הכרתה של מדינת ישראל בקוסובו – מדינת מיעוט לאומי מוסלמי בתוך מדינה ריבונית המוכרת על-ידי ארגון האו"ם ושמה סרביה – יקומו מחר ערביי הגליל וידרשו עצמאות, ולישראל לא תהיה לא עילה מוסרית ולא עילה חוקית להתנגד לכך. תודה רבה.
תודה, אדוני השר. הנושא חושף בעיה בשני תחומים. אחד, רשות הנמלים מתקשרת באמצעות קבלן אבל אינה מוודאת שהוא אוכף את ההוראות שכתובות בחוזה. הרשות אכן עקבה אחר הנחיות הממשלה בעקבות פרשת הקישון, שבמקומות כאלה צוללים רק בחליפות יבשות, ובהתקשרות עם הקבלן היא וידאה שכך כתוב.
לא וידאה ביצוע, והעובדים שדרשו חליפות יבשות – פוטרו. כלומר, הלקח הנלמד מהעובדים הוא: תסכנו את החיים שלכם, אפילו אם תקבלו סרטן, כי אף אחד לא יעמוד ויתבע מהקבלן המועסק – ולהבנתי הוא עדיין מועסק על-ידי רשות הנמלים – לעמוד בדרישות של החלטות הממשלה.
מה בקשר לשני העובדים שפוטרו?
תודה, גברתי היושבת-ראש. גברתי השרה, האם תשקלי לפרסם הנחיה לכלל המוסדות האקדמיים ביחס למה שנחשב בעינינו מובן מאליו, שחיילי מילואים המגיעים לאוניברסיטה יכולים להגיע במדים ואין צורך לנזוף בהם על כך?
אדוני היושב-ראש, תודה. מדי שנה נפגעים בישראל אלפי ילדים, ולמעלה מ-200 מהם מאושפזים, ממתקנים בגני משחקים ובגני שעשועים שנמצאים ברשויות מקומיות, בבתי-ספר, בחצרות. המתקנים הללו שבורים, אינם ראויים לשימוש ומסוכנים. לפני למעלה משנתיים תקנן משרד התמ"ת חובת נשיאת תו תקן לכל רשות ולכל מתקן כזה, אבל הרשויות מתעלמות מהחובה שלהן לשאת תו תקן כזה ולעמוד בדרישותיו. היום התקיים, על-פי בקשתי, דיון בוועדה לשלום הילד בראשות חברת הכנסת נאדיה חילו, וכמה הצעות מעשיות עלו על השולחן כדי להגביר את הפיקוח והאכיפה של משרד הפנים, של משרד התמ"ת ושל משרד החינוך. באמת אפשר לעשות את הדברים האלה במאמץ קטן יחסית, וחובתנו להגן על הילדים מחייבת אותנו לפעול בעניין הזה. תודה רבה.
אדוני היושב-ראש, תודה, חברי חברי הכנסת, גם אני הצעתי הצעת חוק דומה מאוד, והיא אוחדה עם הצעת החוק המונחת לפניכם. אני מבקש להוסיף על הדברים שאמר חברי, חבר הכנסת סטס מיסז'ניקוב, ולנסות להניח את דעתם של החוששים שמא המכשיר הזה עלול לשמש לרעה. הטכנולוגיה שפותחה כדי לסייע להצלת חיים במקרים האלה היא מדויקת למדי. אדם שסתם איבד את הכרתו מסיבה אחרת, לא בשל הפרעת קצב שניתן לטפל בה על-ידי שוק חשמלי מהסוג הזה – המכשיר לא יפעל לחלוטין. המכשיר ידבר ויגיד שזה לא מתאים לשוק חשמלי ושצריך לחפש סיבה אחרת. אדם שאיבד את הכרתו עקב ירידה פתאומית של סוכר בדם או חבלה בראש או מכל סיבה אחרת שאיננה קשורה לפרפור חדרים או להפרעת קצב חשמלית, לא יוכל להיות מטופל באמצעות המכשיר הזה, כי המכשיר לא יפעל בהעדר הפעלה. הרישום החשמלי הספציפי של הפרעת הקצב הזאת הוא כמו עוד מתג הפעלה של המכשיר. בלי להפעיל את המתג הזה, המכשיר לא יפעל. לכן, המכשירים האלה הופכים להיות רווחים יותר ויותר במקומות רבים בעולם. אפשר לראות אותם היום מותקנים בנמלי תעופה רבים בכל רחבי העולם ובמקומות ציבוריים, מקומות הומי אדם. ככל שהם הופכים להיות נפוצים יותר, יותר ויותר אנשים זוכים להינצל בזכות התקנתם. אני קורא לחברי הכנסת לתמוך בהצעת החוק ולהיות בבחינת כל המקיים נפש אחת. תודה רבה.
אדוני היושב-ראש, תודה. אנחנו מציינים היום את יום האשה הבין-לאומי. אני מבקש לדבר על נערה אחת, מקומית מאוד, ממש לא בין-לאומית. שמה צביה שריאל, היא בת 18, וזה שלושה חודשים היא כלואה ב"נווה תרצה" באשמה שהיא התנפלה על שלושה ערבים, הסיגה את גבולם. אבל יש עוד האשמה אחת – שהיא מסרבת להכיר בסמכות בית-המשפט ולכן היא לא משתחררת בערבות. גם אם היה בחוק הפלילי של ישראל סעיף שאומר – ואין סעיף כזה, כמובן, שאומר שזאת עבירה לא להכיר בסמכות בית-המשפט – נדמה לי שמדינת ישראל מספיק חזקה כדי שתשרוד את האי-הכרה הזאת של נערה מקומית בת 18. גם אם היה סעיף כזה בחוק הפלילי, העונש עליו לא היה מאסר עולם. תודה רבה.
גברתי היושבת-ראש, תודה, חברי חברי הכנסת, נדמה לי שזה חוק שלא יהיו עליו הרבה ויכוחים בבית הזה, חוק שבא לתקן מצב אבסורדי, וברבות השנים יש לנו כבר 60 שנה של מלחמות, שכול ואלמנות. ב-60 השנה האלה היו אלמנות רבות שהצליחו לשקם את חייהן וגם להינשא שנית, אבל עצם המחשבה שבנישואים הללו הן פוגעות בזכויות המוקנות של ילדיהן היתומים, בניהם של אלה שנספו במערכה – המחשבה הזאת ודאי הכניסה שיקולים שלא ממין העניין ברצון הטבעי כל כך של כל אלמנה כזאת להשתקם. הצעת החוק הזאת באה לתקן את המצב הזה ולהסיר לפחות את השיקול הבלתי-ענייני הזה, ולומר לאלה שהקריבו את חייהם במלחמה למען ארץ-ישראל ועם ישראל, שעם ישראל ידע לדאוג למשפחותיהם עד יום אחרון. תודה רבה.
גברתי היושבת-ראש, תודה, אדוני היושב-ראש, תודה, רבותי השרים, חברי חברי הכנסת, מדינת ישראל מנסה לעודד את השירות הלאומי. לפני חודשיים שמענו על הסכמת המדינה לקרוא לזה "שירות אזרחי" רק כדי שלא לעורר נוגדנים של חברי הכנסת הערבים או הציבור הערבי. מצד אחד אנחנו רוצים לעודד שירות לאומי במדינת ישראל, מבקשים לגרום לציבורים שלמים להצטרף לשירות הזה, וביד השנייה – מדכאים ומפלים לרעה את מי שמשרת בשירות לאומי. המצב האבסורדי במדינת ישראל – ואני אתן לכם דוגמה אחת – הוא שאם יש חייל שמשרת בשירות חובה במשטרת ישראל, מה שנקרא שח"ם – – –
יש כמה כיסאות לשרים? המון, המון כיסאות לשרים, ובכל זאת יושבים שני שרים וכדי לדבר ביניהם – – – השר בר-און, אנא בטובך, ממש אי-אפשר לקיים פה שום דיון. יהיה צלצול, יקראו לכם להצבעה ותוכלו להצביע. גם אין הצבעה על החוק הזה, אפשר לשתות קפה בחוץ. אבל אי-אפשר לדבר ככה. המצב האבסורדי במדינת ישראל הוא, שיכול חייל בשירות חובה לשרת במשטרת ישראל, מה שנקרא שח"ם – ואם הוא ירצה – – –
אם יש חייל שמשרת בשירות חובה במשטרת ישראל, מה שנקרא שח"ם, ולאחר שירותו הוא רוצה להמשיך בשירות במשטרת ישראל, אז לצורך חישוב הוותק שלו במשטרה ייחשבו לו שנות שירותו כחייל. לעומת זאת, אם מתנדב או מתנדבת בשירות הלאומי, שמשרתים במשטרת ישראל – יש 250 מתנדבי השירות הלאומי במשטרת ישראל, יש 90 בשירות בתי-הסוהר – רוצים לאחר מכן להמשיך לשרת במשטרה כשוטרים או בשירות בתי-הסוהר כסוהרים, עבודתם כמתנדבי השירות הלאומי במשטרה או בשירות בתי-הסוהר לא נחשבת להם לצורך ותק. זה מקומם, זה אבסורד, זה אנטי-עידוד להתנדב לשירות לאומי. מי ירצה להתנדב לשירות לאומי כשהוא מבין שמדינת ישראל מפלה לרעה את מתנדבי השירות הלאומי? אני לא הופתעתי ממש כששמעתי שוועדת השרים לענייני חקיקה התנגדה לחוק. לא זכיתי לשמוע את ההתנגדות. המנגנון שמנתק בין מציע ההצעה לבין מה שמתקיים בוועדת השרים לענייני חקיקה גורם לעבודת חקיקה מעוותת, כי לא נותנים לנו להשמיע את טענותינו, ואנחנו לא שומעים את הנימוקים כנגד. ההתנגדות מובאת לפנינו בצורה לקונית, בלא נימוקים, בשלב מאוד מאוחר. ביקשתי היום מיושב-ראש הקואליציה לדחות את התשובה וההצבעה למועד אחר, וגם זו דרך מעוותת להתחיל לקיים דיון בנוכחות המשתתפים ומקבלי ההחלטות בוועדת השרים לענייני חקיקה. אבל כיוון שאיננו יכולים לשכנע את השרים המשתתפים בוועדה – ולפני שבועיים או שלושה שבועות דנו בזה וההצעה הזאת נפלה – אז אנחנו באים לכאן היום. הנימוקים למה זה צריך להיות ולמה החוק הזה ראוי נשמעים בקונטקסט אחד. ביום שני אבוא להנהלת הקואליציה ואסביר לה למה אני צודק. אם אצליח לשכנע אותם, הם יביאו את השרים של ועדת השרים לענייני חקיקה, נשכנע אותם ואז נבוא פעם שנייה. המנגנון מעוות, המנגנון לא נכון, אבל כיוון שאת המנגנון אינני יכול לשכנע ואינני יכול לשנות מעל הבמה הזאת, כאן והיום, ביקשתי שלפחות העיוות הזה יתוקן, כדי שאפשר יהיה לצאת ממנו ולתקן עיוות גדול ממנו, והעיוות הגדול ממנו הוא שמי שמשרת בשירות הלאומי, צריך השירות הלאומי להיחשב לו במניין שנות הוותק בשירות המדינה. אבל זה גדול הרבה יותר, זה בהיקף נרחב הרבה יותר. אני בא היום לתקן את סעיף 79א בחוק שירות המדינה (גמלאות), שאומר: לצורך המשטרה בלבד, ושירות בתי-הסוהר בכלל זה, על-פי התיקון של סעיף 80, כדי שמי ששירת בשירות לאומי – ייחשב לו השירות הלאומי במניין שנות הוותק לשירותו במשטרת ישראל ובשירות בתי-הסוהר. אני מקווה שאצליח לשכנע את הנהלת הקואליציה ואחר כך את השרים שיוזמנו לישיבה הזאת, ואז אפשר יהיה לחזור אליכם ולבקש את תמיכתכם בהצעת החוק. תודה רבה.
אדוני היושב-ראש, שמעתי את דבריו של סגן השר וילנאי ונדמה לי שהם יפים מאוד אבל לא רלוונטיים לכלום, משום שגם סגן השר וילנאי יודע שבמבחן המעשה צה"ל לא מצליח למנוע את המשך ירי הרקטות ואני משוכנע שהוא יודע שרק כניסה לציר פילדלפי והחזקתו לעולם תמנע את המשך העברת הרקטות לרצועת-עזה. אבל אני מבקש לחלוק ב-20 שניות על מלה שאמרת כשישבת מהצד, אדוני היושב-ראש. שמעתי אותך קורא לחלק מחברי הכנסת הערבים שהתלהמו כאן מעל הדוכן "בוגדים". בוגד יכול להיות רק מי שפעם היה נאמן למדינת ישראל. הם אויבים, הם אינם בוגדים. אני מברך אותם על – – –
אני מציע לברך אותם על כך שהסירו את המסכה מעל פניהם, שהזדהו בגלוי עם האויב. אני מציע להסיר את חברי הכנסת האלה מעל סדר-היום.
תודה. אדוני היושב-ראש, אדוני השר, חברי חברי הכנסת, אנחנו נדרשים לנושא היום משום שפתאום נפל טיל "גראד" בחצרו של בית- החולים "ברזילי". פתאום. ככה, כרעם ביום בהיר נפל טיל "גראד" בחצרו של בית-החולים אשקלון. הפתעה. עכשיו, חברי חברי הכנסת, הפתעה תהיה כשימצאו באר נפט בחדר המיון של בית-החולים "ברזילי" באשקלון. הפתעה תהיה אם כשיעבירו את הפגייה למקלט, ימצאו בשירותים של הפגייה מכרה זהב. הפתעה תהיה אם יימצא שכל ישר בספסלי הממשלה. זאת הפתעה. אבל כשטיל "גראד" נופל על אשקלון? איזה מין הפתעה יש פה? הלוא אמרנו לכם שזה מה שיהיה. עכשיו, יש ויכוח ישן: האם הממשלה, כשיצאה מעזה, לא ידעה שזה יקרה, או שידעה והתעלמה מזה. או בשפה מאוד לא דיפלומטית: האם זאת ממשלה מטומטמת או ממשלה פושעת? כי אין אפשרות אחרת. מי שלא ידע שאשקלון תחטוף טילים, הוא לא חכם במיוחד. ומי שידע והתעלם – זלזל בחייהם של אזרחי ישראל. שיציעו לי אפשרות אחרת, ברמה הלוגית. אז נפל טיל בחצר של בית-החולים אשקלון, וייפלו עוד. ואני קורא מכאן לממשלת ישראל לא להגן על בית-החולים באשקלון, ולא להגן על גני-ילדים באשקלון, ולא להגן על בתי-ספר באשקלון. ועכשיו אני גם מבין למה לא בונים בית-חולים באשדוד – כדי שלא ייפגע. ברגע שיגיעו הטילים הבאים לרצועת-עזה, הטילים של 50 ק"מ – למה לבנות בית-חולים במקום שהוא בטווח הטילים הבאים? ראוי לא לבנות בית-חולים באשדוד, במקום שיהיה בסכנה בשלב הבא. אני קורא לממשלה שלא להגן על אשקלון, כדי שכל אזרחי ישראל יסתכלו בשדרות, בנתיבות, באשקלון, בקריית-גת ובאשדוד ויבינו מה הממשלה מתכננת להם כשהיא רוצה לצאת מיהודה ושומרון. זה יהיה גורלה של כל מדינת ישראל, שלא יגידו שלא ידענו שזה יקרה או שידענו והתעלמנו.
שמעתי את יוסי ביילין אומר – – –
אבל שמעתי את יוסי ביילין אומר שהממשלה אימצה את עקרונות "שלום עכשיו". אז לקרוא לה ימנית? למה להעליב את "שלום עכשיו"?
אבל בוועדת החוץ והביטחון לא יכולים להשתתף החברים המציעים – –
אדוני היושב-ראש, תודה. חברי חברי הכנסת, אדוני שר הבריאות, תאר לך, אדוני שר הבריאות, שהיתה חס וחלילה פורצת מגפת דבר בארץ, ואתה היית יוצא אל הציבור ואומר לציבור: אני מאוד מצטער, אין לנו מה לעשות נגד הדבר, תצטרכו להתרגל. תארו לכם שבתגובה על גל מעשי האלימות נגד קשישים, או נגד נשים, היה השר לביטחון הפנים יוצא אל הציבור ואומר לציבור: אני מאוד מצטער, אין מה לעשות נגד מעשי אונס ורצח ואלימות נגד קשישים; שהזקנים יתרגלו שמכים אותם, שהנשים יתרגלו שאונסים אותן. הכול בסדר. זה מה שאמר היום ראש הממשלה לתושבי אשקלון. הוא אמר: אין לנו מה לעשות נגד ה"גראדים", תתרגלו. אז עם ישראל מסרב להתרגל לטרור, מסרב גם להתרגל לראש הממשלה הזה, שהמרחק בינו לבין מנהיג הוא כמו המרחק בין כניעה לטרור למלחמה בטרור.
תודה, גברתי היושבת-ראש. אדוני סגן השרה, התפרסם ב"הארץ" כי נשק ל"חיזבאללה" עובר דרך טורקיה. רצוני לשאול: האם משרד החוץ מטפל בסוגיה? האם הוגשה תלונה רשמית לממשלת טורקיה?
תודה, גברתי היושבת-ראש. תת-אלוף יוסי ביידץ, בתדריך לשגרירים, אמר שהגיע ל"חיזבאללה" נשק מאירן דרך טורקיה. כלומר, העובדות שבידי אמ"ן אין עליהן חולק. ממשלת טורקיה מגנה את ישראל על המלחמה בטרור בעזה; המשלחת הטורקית שהגיעה כדי לסקר את פעולות החפירה בשער המוגרבים מגנה את ישראל על כך שאנחנו משמידים שרידים מוסלמיים בעיר העתיקה. אתה מדבר על ידידות. אולי תשלחו את הטיפות הללו לבדיקה ויסתבר שזה לא גשם אלא רוק?
אדוני היושב-ראש, תודה. אדוני ראש הממשלה, רבותי השרים, גברתי השרה, חברי חברי הכנסת, מה פשר האמירה שהדג מסריח מהראש? מאיפה זה בא? אני אתן לכם שיעור קצר מאוד בפיזיולוגיה ובאנטומיה. המוח הוא הרקמה הרגישה ביותר למחסור בחמצן. המוח בדרך כלל נמצא בראש. כשדג מת, למשל, ולא מגיע חמצן לאיברים שונים – הראשון שנרקב הוא המוח. ולכן, כשדג לא טרי, הצחנה עולה מהראש.
למרות הערתו של השר אילון – והוא בוודאי מכיר דגים יותר ממני – שדגים לא צורכים חמצן, הם כן צורכים חמצן. צורכים, כשהוא מומס במים, והם קולטים אותו דרך הזימים. אתמול התפרסם בארצות-הברית דוח מצב זכויות האדם, וישראל הוגדרה כמדינה הנגועה – – –
חברים, למה אתם רבים מי מפריע לי? שניכם מפריעים לי. אתמול התפרסם בארצות-הברית דוח מצב זכויות האדם, וישראל הוגדרה בדוח הזה כמדינה שנגועה בשחיתות שלטונית. במדד השחיתות העולמית, אנחנו במקום ה-34. מה צריך לעשות בשביל לתקן את זה? אותם דברים שמנינו בחוק: תנאי סף וקריטריונים למינוי מנכ"לים, צינון של עובדי מדינה בכירים, רוטציה, הוצאות ממשלתיות רק על-פי מבחנים שוויוניים, פרסום דוחות כספיים, חיזוק מעמדם של מבקרי הפנים. אבל, חברי חברי הכנסת, המדינה מושחתת, אם אנחנו מתבוננים סביבנו ומבינים שהצחנה נודפת מן הראש.
כאשר חקירות פליליות מתקיימות נגד שרי ממשלה ונגד ראש ממשלה, אין לממשלת ישראל היום יותר מדי מוטיבציה להילחם בשחיתות. אין אדם נוהג לנסר את הענף שעליו הוא יושב – כאשר יד ימינו של ראש הממשלה הוא עבריין מורשע ושרים נוספים נמצאים בחקירות. חברים, כשהממשלה היא כזאת, מה הפלא ששר המשפטים קורא לכם להצביע נגד חוק שבא להילחם בשחיתות? תודה רבה.
תודה. אדוני היושב-ראש, אדוני השר, חברי חברי הכנסת, בימים אלה כולנו – האבלים הפרטיים ובני הישיבה בירושלים וכל אנשי ירושלים ועם ישראל שבארץ-ישראל ועם ישראל שבגולה –  כולנו מאוחדים במעגל אבלים אחד, כולנו אבלי ציון וירושלים. על הקיר תלויה כאן תמונתו של הרצל. הרצל דיבר על מקלט בטוח, מקלט בטוח לעם היהודי הנרדף. אבל כמעט 22,000 יהודים נהרגו ב-100 השנים האחרונות בארץ-ישראל מידי הערבים, רק מכיוון שהיו יהודים. אז האם ארץ-ישראל ומדינת ישראל הן אכן המקלט הבטוח שעליו דיבר הרצל? בעבור שמונת תלמידי ישיבת "מרכז הרב", שגב פניאל אביחיל, יונדב חיים הירשפלד, יוחאי ליפשיץ, נריה כהן, אברהם דוד מוזס, יונתן יצחק אלדר, מהרטה טרונוח ורועי רוט, השם ייקום דמם – בעבורם לא היתה מדינת ישראל מקלט בטוח. אבל מקלט בטוח הוא לא רק קירות בטון ושערי ברזל. מקלט בטוח הוא גם מערכות אזעקה ושומרים שמונעים חדירת אויב אל תוך הבית. מדינת ישראל בוגדת בייעודה, ואינה מקלט בטוח, כי מערכת ההתרעה והאזעקה כבויה, כי קברניטיה אינם משכימים להרוג את אויבינו לפני שחדרו אל הבית פנימה; כי ממשלת ישראל הגיעה להבנות עם ה"חמאס", כמו שקודמותיה הגיעו להבנות עם ה"חיזבאללה", ואת המחיר שילמנו במלחמת לבנון. מדינת ישראל, שבוגדת בארץ-ישראל ומתכחשת לייעודה, להיות אתחלתא דגאולה, ודאי שאינה אתחלתא דגאולה באופן אוטומטי. מדינת ישראל שיוצאת נגד ארץ-ישראל ושוקלת להכיר בזכותו של עם אחר על חלקים במולדת שלנו היא מדינה מתאבדת, ומי שתומך היום בחלוקת ירושלים אומר לערבים: תעשו עוד מאמץ, עוד הקרבה, עוד מעשה רצח, ותנצחו. חברי הכנסת, על השכול והאובדן הפרטי אין ניחומים. אבל, על דעת הזמן והמקום, אנחנו מצווים לקום מן האבל הזה ולהילחם על החזרתה של מדינת ישראל למסלול הגאולה. תודה רבה.
תודה, גברתי השרה. אני קורא מדוח מבקר המדינה על הרשויות המקומיות: "אחת מכיתות הלימוד לתלמידי חינוך מיוחד מוקמה בשלדה של אוטובוס ישן ללא חלונות ראויים. בבית-ספר אחר מוקמו כיתות לימוד במכולות עץ של רכבת משא ללא חלונות ראויים וללא פתחי מילוט". זה בבני-ברק. אני מברך אותך על ההחלטה להשקיע בבנייה ובשיפור המצב, אבל פה יש מצב חירום, כלומר אי-אפשר היום להמשיך ללמד בקרון של רכבת שבנוי עץ ואין בו פתחי מילוט. זה מצב חירום.
להוציא אותם מקרון רכבת לא נחשב דחוף?
אדוני היושב-ראש, תודה, רבותי השרים, חברי חברי הכנסת, לרגל ביקורה של קנצלרית גרמניה אני מבקש לקרוא באוזניכם כמה שורות מתוך "רחובות הנהר" של אורי צבי גרינברג – "אל גבעת הגוויות בשלג": "וכשהוציאו את אבי אל גבעת הגוויות בשלגי השדה הנוכרי, הצטווח הסרדיוט הגרמני: אאוּסְצִיאֶן, והבין אבי את הדין. פשט אבי את מעילו ואת מכנסיו כמי שמתפשט מגשמיות זה העולם, חלץ את מנעליו כבערב תשעה-באב ונשאר לעמוד בלבניו ובפוזמקאות. מה עירום מן העירום הזה תחת כיפת הרקיע ובשלגי שדה בעצם היום בעולם?" "ומשראה הסרדיוט שאבי אינו קם על רגליו, תחב את חרטום מגפו השחור אל מתחת בטנו של אבא-קודש ובעט בו והפכו על גב – והיו פני אבי: כאילו אדמת הגויים בעטה בם גם היא".
גברתי היושבת-ראש, אם אין התנגדות ממשלה, אני מבקש להתנגד להצעת החוק.
לא צריך להיבהל. גברתי היושבת-ראש, רבותי השרים, חברי הכנסת, זו לא תהיה הפעם הראשונה בתולדות הבית הזה שאני אחלוק על חבר הכנסת טיבי, אבל פה הסתבכתם בוויכוח בין שני רופאים.
נכון. חבר הכנסת ד"ר טיבי אמר לכם – – –
נכון. ד"ר טיבי אמר לכם שאף אחד לא רוצה להיות מנותח בידי רופא שלא ישן 48 שעות. מי יכול להתווכח עם דבר כזה בכלל? הלוא זה כמעט ברור מאליו; א. התקנות בישראל היום כבר לא מדברות על 48 שעות, הן מדברות לכל היותר – לכל היותר – על 30 שעות.
סליחה, על 26 שעות. אחרי תורנות של 24 שעות הרופא צריך להעביר מחלקה וללכת ב-10:00.
גברתי עלתה על הנקודה החשובה ביותר. האם אנחנו באמת מדברים על טובת החולה או על טובת הרופא? הייתי מנהל מחלקה, היו לי ארבעה מתמחים. בכל פעם אחרי תורנות, מתמחה צריך ללכת הביתה. כשמתמחה הולך הביתה ביום ניתוחים, אם יש לי רק ארבעה מתמחים, המתמטיקה הפשוטה אומרת שמתמחה יגמור אצלי שש שנות התמחות כשהוא עשה חצי ממספר הניתוחים שהוא אמור לעשות, כלומר, הניסיון שלו הוא על הפנים. כדי לגשר על הבעיה הזאת, הצעתי להם לחלק את התורנות לשתיים, כלומר, תורן אחד יעשה תורנות עד 12 בלילה, ילך לישון שש שעות, תורן אחר יבוא ב-12 בלילה ויעשה את התורנות עד אחרי הצהריים למחרת. ופה הם עמדו על הרגליים האחוריות וצעקו בקול רם: בשום אופן לא, כי היום שלאחר התורנות שמיועד למנוחה כבר הפך להיות יום חופש, שהוא זכויות סוציאליות, וחלקם עוזרים לרופאים בכירים במרפאותיהם הפרטיות תמורת כסף ולא הולכים לישון ולנוח. יש פה בעיה אמיתית.
זה לא יחייב אותם לשום דבר.
הסיבה הבעייתית ביותר להתנגד להצעת החוק – ואני בדרך כלל לא תומך בעמדת האוצר – היא שהחוק של ד"ר טיבי יחייב תוספת של מאות תקנים, מאות תקנים למערכת הבריאות, וזאת הסיבה לכך שאני אתמוך בהצעת החוק. אבל אם לא תהיה תוספת תקציבית נכבדה לחוק, והחוק יבוא בלי כסף – – –
מאות תקנים צריך. להעביר את החוק הזה בלי כסף, זה ידפוק את מערכת הרפואה ולא ישפר אותה, יפגע בחולים ולא יעזור להם. לכן, מי שתומך היום בהצעת החוק, יודע שהוא תומך בה עם התוספת התקציבית ההכרחית. אם תהיה תוספת כזאת, גם אני אתמוך בהצעת החוק. תודה רבה.
אדוני היושב-ראש, תודה, גברתי השרה, חברי חברי הכנסת, כפי שאמרה השרה אברהם, ב-15 בפברואר 2007, לפני יותר משנה, הוקמה הרשות לפיתוח כלכלי במשרד ראש הממשלה. עברה למעלה משנה. הרשות פועלת? האם היא בלתי חוקית? משהו בפעולותיה של הרשות מחייב חקיקה? האם ממשלה רשאית להקים רשות כזאת בלי חוק?
אני שמעתי שרי משפטים בעבר מתנגדים לחוקים בטענה שהחוקים מיותרים. אם ממשלה רשאית, בתוקף פעולתה, לעשות פעולה ולהקים רשות, לשם מה להקים אותה? לשם מה לבזבז כספי ציבור? עכשיו, משום מקום, בתיקון של סדר-היום במליאה, נחתה לנו התוספת הזאת, משום שהממשלה, בתוקף זכותה, החליטה לוותר על 45 יום המחויבים להמתנה לעיון ולדיון. מה דחוף בחוק הזה? החלטת ממשלה מ-2007, והיום, עכשיו, הוא פתאום דחוף. תוספת לסדר-יום, בלי 45 יום. ההליך הוא יותר מתמוה. ההליך הוא בלתי ראוי, אם כי מחטפים כאלה מוכרים בכנסת לקראת סוף החקיקה, כשכולם כבר התפזרו, כשיודעים שאין חוקים שנויים במחלוקת. למה? למה לא לשים את החוק הזה – – –
ששום דבר לא התקיים כאן כפי שצריך להיות בפרלמנט. שביום שני יופיע זה בסדר-היום של הסיעות, שיתקיימו דיונים סיעתיים לגיבוש עמדת סיעה, שאפשר יהיה לעשות עבודה פרלמנטרית. המחטף אינו ברור לחלוטין, אלא אם כן, חבר הכנסת ברכה, יש כאן רצון של הממשלה לקנות שלטון שלא כדין על-ידי ריצוי מגזר מסוים. יש רשות, הרשות יכולה לפעול בלי חוק, לית מאן דפליג, אין צורך בחוק כדי שהרשות הזאת תקום. הרשות הזאת היא עוד כמה ג'ובים. אנחנו מכירים את המצב. לצורך תקנונם של אותם תפקידים וג'ובים וכיבודים, אז מקימים רשות כדי לרצות את המגזר. חברים, ההליך הוא בלתי ראוי, הוא מבזה את הכנסת. גם אלה שתומכים בהקמת הרשות צריכים להתנגד לו. תודה רבה.
גברתי היושבת-ראש, רבותי וגבירותי השרים והשרות, חברי חברי הכנסת, אני מתכבד להציג לפניכם את הצעת חוק השתלת אברים, התשס”ח–2008, לקריאה שנייה ולקריאה שלישית.
זו הצעת חוק ממשלתית שהתקבלה בקריאה ראשונה עוד בתקופת כהונת הכנסת השש-עשרה, והוחל עליה דין רציפות. ביולי 2006 הטיל עלי חבר הכנסת שרוני, שהיה אז יושב-ראש ועדת העבודה, הרווחה והבריאות, לנהל ועדת משנה לטיפול בחוק הזה. אני מודה על הזכות שניתנה לי. זהו חוק גדול, חשוב ומורכב מאוד, ועולמות של אמונות ודעות התנגשו בו לא פעם. הדיונים היו סוערים ומרתקים.
הצעת החוק נועדה לעגן, לראשונה, בחקיקה ראשית את נושא נטילת איברים מ חי ומ שנפטר לצורך השתלתם בגופו של  אחר, וכן לקבוע איסור סחר באיברים – – –
חברי הכנסת, זה חוק מורכב, וייקח עשר דקות להציג אותו. יש הסתייגויות. אתם לא צריכים להיות לחוצים ולהישאר כאן לצורך ההצבעה. יצלצלו לכם. מי שרוצה לדבר מוזמן לעשות את זה בחוץ. גם מי שרוצה להקשיב לא יכול, וזה חוק חשוב. החוק מנסה לקבוע איסור סחר באיברים מתוך ניסיון לבטא איזון ראוי בין ערך קדושת החיים של ה מחד גיסא ובין ערך כבוד ה מאידך גיסא – –
– – והכול באופן שעולה בקנה אחד עם עקרונות שיטת המשפט הישראלית, לרבות חוק-יסוד: כבוד ה וחירותו, ועם ערכי ההלכה היהודית, וכן עם עקרונות שקבע ארגון הבריאות העולמי בנושא זה. בהתאם למצב המשפטי כיום הנושא של השתלת איברים בישראל מוסדר במסגרת הנחיות המנהל הכללי למשרד הבריאות. לאורך השנים שבו וקראו בתי-המשפט למחוקק להסדיר את הנושא בחקיקה ראשית. ועדת המשנה בראשותי קיימה עשרות ישיבות בהשתתפות מומחים מתחומי המשפט, הרפואה, הדת והאתיקה, ובמאמץ מתמשך להגיע לקונסנזוס חברתי-ציבורי. השגת קונסנזוס כזה, עד כמה שאפשר, בסוגיות האתיות-המוסריות הרגישות הכרוכות בנושא זה, אינה פשוטה. הצעת החוק המונחת לפניכם כיום מבטאת פשרה בין תפיסות עולם שונות ומהווה פרי עבודה ממושכת של ועדת המשנה. הרי אני ידוע כאיש פשרות מובהק, ולכן מובן מאליו שהתפקיד הזה, של מגשר ומפשר, היה מאוד קרוב לרוחי.
החוק המוצע נועד לקבוע את המסגרת החקיקתית לנטילת איברים ולהשתלת איברים בישראל כך שפעולות אלה ייעשו לפי הוראותיו בלבד, אך אין בכך כדי לגרוע מהוראות חוק האנטומיה והפתולוגיה, התשי"ג-1953, ולפיכך תוסיף לחול פרשנות הוראותיו, המחייבת, בטרם נטילת איבר מ שנפטר, ולכן חובה עלינו לקבל את הסכמת משפחתו לפעולה זו. במאמר מוסגר אומר גם כי אומנם החוק הבא שהמליאה תיקרא לאשר היום, חוק קביעת מוות מוחי-נשימתי, של חבר הכנסת עתניאל שנלר, אינו חלק מהחוק שאני מציג לפניכם עכשיו, אבל חקיקתו היא נדבך חשוב ואולי הכרחי בשיתוף ציבורים גדולים ובמתן אפשרות לציבורים אלה להשתתף במצווה של הצלת חיים בתרומת איברים בלי לפגוע בעקרונות ההלכה היהודית. כדי להיאבק בתופעה החמורה של סחר באיברים הצעת החוק אוסרת על  לקבל תמורה בעבור איבר שניטל מגופו או מגופו של אחר, בין שנטילת האיבר נעשית בחייו ובין שהיא נעשית לאחר מותו, אולם לאיסור זה מוצע לקבוע כמה חריגים, שבהתקיימם לא תיחשב התמורה לאסורה, ואלה החריגים – –
– – לעניין תרומת איברים מן החי: 1. "תרומה מוצלבת" – כלומר הסכמת  אחד לתרום, בחייו, איבר ל אחר, כנגד הסכמת קרובו או מכרו של אותו  לתרום איבר לקרובו או למכרו של  זה; 2. תשלום והחזר כספי בעד הוצאות ששולמו לפי הוראות סעיף 22 המוצע, שעליו ארחיב בהמשך דברי. החריגים לעניין תרומות איברים מן המת: 1. תמורה שנתן תאגיד שהכיר בו שר הבריאות ל, בחייו, או לקרובו – בין בחייו של אותו  ובין לאחר מותו – בעד הסכמתו של אותו , בחייו, לנטילת איבר מגופו לאחר מותו; 2. מימון הוצאות קבורה והוצאות הסעה או הטסה של גופת  שאיבריו ניטלו לאחר מותו לשם השתלה על-ידי המרכז להשתלות. נוסף על אלה נכלל בהצעת החוק איסור תיווך – שהוא איסור מרכזי שגם סנקציות פליליות בצדו – בין תורם לנתרם, במישרין או בעקיפין, אם הובטחה ל אחר תמורה אסורה. במהלך דיוני ועדת המשנה בנושא זה ראתה הוועדה לנגד עיניה את החולים הזקוקים להשתלת איברים ונאלצים, עקב מחסור באיברים בישראל, למצוא מזור למחלתם בחוץ-לארץ. על כן הוחלט למתן את האיסור שהופיע בנוסח המקורי, של הצעת החוק הממשלתית, ולקבוע כי אין בהוראות החוק המוצע כדי לאסור השתלת איבר מחוץ לישראל, לרבות לעניין השתתפות גוף בישראל במימון ההשתלה כאמור, כלומר בדרך כלל חברת ביטוח או קופת-חולים, וזאת אם נטילת האיבר והשתלתו נעשות לפי הדין החל במדינות החוץ, וכן אם מתקיימות הוראות החוק הזה לעניין איסור סחר באיברים. הצעת החוק מטילה אחריות פלילית בשל הפרת ההוראות האמורות לעניין איסור סחר באיברים, וזאת כביטוי לחומרה שבה המדינה רואה את המעשים, וכן לשם הרתעה: בהתאם לכך יוטלו סנקציות פליליות – עד מאסר שלוש שנים או קנס – על מי שמקבל תמורה אסורה בעבור איבר שניטל מ, בחייו, שאינו קרוב משפחתו מדרגה ראשונה או המיועד להשתלה. סנקציות כאלה אפשר שיוטלו גם על מי שנותן תמורה אסורה בנסיבות אלה, ועל מי שמתווך בין תורם לנתרם ומקבל תמורה על תיווך כאמור. הוראות אלה יחולו בין שהעבירה בוצעה בישראל ובין שמחוץ לישראל, שכן במובן המוסרי והמשפטי כאחד אין מקום להתייחסות שונה בעניין זה לפי המקום שבו בוצעה העבירה. גם אם קבענו כי האיסור חל על הכול – התורם, המקבל והמתווך – הענישה היא על המתווך. נוסף על כך מוצע לקבוע כי הבאתם של איברים לישראל והוצאתם מתחומיה יבוצעו רק בהתאם להוראות שיקבע שר הבריאות לאחר התייעצות עם שר החוץ ובאישור ועדת העבודה, הרווחה והבריאות של הכנסת, ובתנאים כמפורט בסעיף המוצע. הצעת החוק מסדירה את מעמדו של המרכז להשתלות במסגרת משרד הבריאות, הפועל למיצוי האפשרויות להגדלת היקף תרומות איברים והשתלות איברים. בעניין זה מוצע לקבוע הוראות שנועדו להבטיח תקציב ראוי למרכז וכן הוראות לעניין תפקידיו וסמכויותיו. המרכז להשתלות מופקד, בין יתר תפקידיו, על עריכת פעולות הסברה לעידוד תרומת איברים לפי כל דין. בשל חשיבות הנושא החליטה הוועדה להוסיף להצעת החוק הוראת שעה ולפיה בכל שנה מעשר השנים שלאחר כניסתו לתוקף של החוק המוצע, יעביר האוצר סכום של 5 מיליוני שקלים למרכז להשתלות, שישמש לצורך פעולות ההסברה כאמור.
אם יותר לי לקבל קצת על מה שנגזל ממני בהתחלה, רק כדי להשלים את הצגת החוק.
אני אוותר על ההסתייגויות שלי. משרד האוצר מסתייג מסעיף זה, אבל מול האמירה הנורמטיבית של הסתייגות והתנגדות לסחר איברים, אנחנו גם רוצים הסברה נרחבת כדי לעודד תרומות איברים מותרות. אני קורא לכם, חברי הכנסת, להסיר את הסתייגות האוצר לסעיף הזה. לצד המרכז להשתלות תפעל ועדת היגוי שימנה שר הבריאות, אשר במסגרת תפקידיה תהיה מוסמכת לקבוע, בין היתר, הנחיות לעניין הקצאת איברים לצורך השתלתם, ובלבד שבעת הקצאתם יובאו בחשבון הסכמת אדם לנטילת איבר לאחר מותו ותרומת איבר שניטל מאדם בחייו שלא לנתרם מסוים, במקרה שבו אותו אדם או בן משפחתו מדרגה ראשונה זקוקים להשתלה, וכן תרומת איבר שניטל לאחר מותו של אדם במקרה שבו בן המשפחה שלו, כאמור, זקוק להשתלה. הצעת החוק קובעת הוראות לעניין ההליכים הנוגעים להשתלת איבר שניטל מתורם חי. בהתאם לכך, בקשת תורם לנטילת איבר מגופו לשם השתלה בקרובו תוגש לוועדת ההערכה המקומית הפועלת במסגרת המרכז הרפואי המורשה, ואם מדובר בהשתלה באדם שאינו קרובו או בבקשה של תורם שאינו תושב ישראל, שעל פניה יש בה יותר חשש לסחר איברים, תוגש הבקשה לוועדת ההערכה המרכזית שימנה מנהל המרכז להשתלות. ועדות ההערכה לא יאשרו את בקשות התורמים הפוטנציאליים, אלא אם כן נוכחו לדעת כי התורם מתאים מבחינה רפואית ונפשית למתן התרומה.
אני צריך לסיים? אני  מוותר על ההסתייגויות שלי ואני מבקש להקצות את זמן הסתייגויות הדיבור כדי להציג את החוק.
חברי הכנסת, במוקד הדיונים שקיימה ועדת המשנה עמד נושא הפיצוי שיינתן לתורם בשל תרומתו. המחלוקת בסוגיית התרומות תוצג לכם בוודאי הן על-ידי חברת הכנסת יחימוביץ והן על-ידי חבר הכנסת רביץ, אם הוא יעלה לנמק את הסתייגויות הדיבור שלו. המחלוקת היתה אם התמורה שנותן משרד הבריאות ונותנת עמותה שאיננה נתמכת על-ידי המדינה, היא בגדר סחר איברים או אינה כזאת. במהלך עשרות דיוני הוועדה נטלנו את הקו שאומר, שאנחנו ניתן לתורם מעטפת הגנה בנושאי בריאות, בנושאים רפואיים הנוגעים לגופו בקשר לתרומה, ולא נגיע למצב של כסף מזומן שניתן  לאדם שלא כהחזר הוצאות שהיו לו בקשר לתרומה או בקשר לפגיעה במצבו הרפואי. אני סבור שהנוסח שהגענו אליו הוא שביל הזהב בין הקצוות שאמרו – מקסימום תמורה כדי לעודד השתלת איברים, או העדר תמורה כדי להילחם בסחר איברים. אני קורא לכם לאמץ את נוסח הוועדה, לדחות את ההסתייגויות שיוגשו בפניכם ולהצביע בעד החוק בקריאה שנייה ובקריאה שלישית. אם החוק יתקבל אני אבקש לעלות להודות לכל מי שתרם, והרשימה לא קצרה.
השר נקב בטעות במספרי סעיפים לא נכונים. הוא מתכוון להסתייג מסעיפים 40 ו-44.
חברת הכנסת יחימוביץ, את מציעה 35,000 שקלים?
אבל ההסתייגות שלך אומרת – – –
חברת הכנסת, את מציעה חמש פעמים השכר הממוצע במשק, תראי את ההסתייגות שלך.
לפי סעיף 130 לתקנון זה צריך לחזור לוועדה לשבעה ימים לפני קריאה שלישית.
חברי חברי הכנסת, זה היה מחזה אבסורד. הממשלה עיקרה את הצעת החוק הממשלתית בגלל קמצנות על 5 מיליוני שקלים. לא ראיתי דבר כזה. לצערי, החוק הזה לא יביא יותר אברים להשתלה, בגלל ההסתייגויות שעברו כאן היום, כי הממשלה לא רוצה להקצות 5 מיליוני שקלים להסברה.
אני גם רוצה להודות למי שחירב את החוק. אני מבקש להודות למומחים השונים שעזרו להביא את החוק הזה: לפרופסור אברהם שטיינברג מ"שערי צדק"; לפרופסור איתן מור, מנהל מחלקת ההשתלות מהמרכז הרפואי "רבין"; לפרופסור אבינועם רכס, יושב-ראש ועדת האתיקה של ההסתדרות הרפואית; לרב ד"ר מרדכי הלפרין; לרב יגאל שפרן; לעורך-הדין נתן סמוך ולעורך-הדין מאיר ברודר ממשרד הבריאות; לעורכת-הדין טלי שטיין ממשרד המשפטים; לפרופסור גבריאל גורמן ולד"ר ג'י לביא מהמרכז הלאומי להשתלות; לעמותת "אדי", למר גדי בן-דרור; ליושב-ראש הוועדה, חבר הכנסת גלנטי, על שהוביל את הדיונים במליאה ואפשר לי להציג את החוק לפניכם; לג'ודי וסרמן, היועצת המשפטית של הוועדה, ולווילמה מאור, מנהלת הוועדה. תודה רבה לכולם.
אדוני היושב-ראש, רבותי השרים, חברי חברי הכנסת, בפתח דברי אני באמת מבקש לשבח את חבר הכנסת עתניאל שנלר על כך שהוביל פה הצעת חוק פרטית במישור התנגשות בין אמונות, דעות ואתיקות, והחוק הזה חשוב ביותר בייחוד לאור החוק שעבר זה עתה, חוק השתלת אברים, כי בעזרתו יוכל ציבור שלם, שעד היום חושש להצטרף למאמץ הזה של הצלת חיים בגלל הבעיות ההלכתיות, להצטרף. ואם לגבי ציבור כל כך גדול זה יוגדר לא רק כאפשרות, אלא כמצווה, נדמה לי שיהיה עוד נדבך חשוב בהתמודדות הלאומית עם המחסור באיברים להשתלה, כאשר אנשים יתרמו איברים לאחר מותם, ובמקרה הזה לאחר קביעת מוות מוחי – שהוא תנאי להשתלת איברים כמו השתלת לב והשתלת כבד, שאינם יכולים להילקח מן המת לאחר שעברו כמה שעות ממותו. אני מבקש להסתייג מסעיף אחד – סעיף 4(א), פסקה (2). איפה הבעיה? הבעיה היא שכדי לקבוע מוות מוחי – אנחנו יכולים לעשות את זה רק לאחר שיש הוכחה קלינית להפסקת נשימה מוחלטת באופן עצמוני. איפה הבעיה? הבעיה היא שחלק גדול מהחולים ששוכבים בטיפול נמרץ ויש חשש שהם במצב של מוות מוחי גם מקבלים תרופות שאינן מאפשרות לבדוק את הפסקת הנשימה הספונטנית. אם הם מקבלים משתקי שרירים או חומרי הרדמה, אני לא יכול רק לנתק אותם ממכשיר ההנשמה לחצי דקה כדי לבדוק אם הם נושמים ספונטנית או לא, כי אני יודע שהם לא ינשמו ספונטנית. לפיכך, התנאי שבסעיף 4(א)(2) אינו יכול להתקיים, ורופאים בוועדה העלו את החשש שאם כך יהיה כתוב הם לעולם לא יקבעו מוות מוחי, כי הם יהיו עבריינים. הם לא יוכלו לקבוע באופן קליני הפסקה מוחלטת של נשימה עצמונית, ולפיכך הם לא יקבעו מוות מוחי – – –
ההסתייגות אומרת שהיום, כשיש הוכחה של הפסקה מוחלטת של נשימה עצמונית, צריך גם אמצעי בלתי תלוי, אובייקטיבי, מכשירני, שיבדוק את המוות המוחי. למשל הפסקת זרימת הדם במוח, או למשל הפסקת הפעילות החשמלית של המוח. מה שאני מציע זה שבמקרים שבהם אי-אפשר לקבוע הפסקה של הנשימה הספונטנית, העצמונית, ייקבע המוות המוחי בעזרת שני אמצעים בלתי תלויים, למשל גם הפסקת זרימת הדם במוח וגם הפסקת הפעילות החשמלית של המוח. החשש הוא שיהיו רופאים שלא יירתמו למאמץ הזה, ויגידו: אני לא רוצה להיות עבריין; אני לא אוכל לקבוע מוות מוחי-נשימתי, אין לי הוכחה שה אומנם הפסיק לנשום באופן עצמוני, משום שהוא מקבל תרופות מסוימות. בין זה – בין החשש שלנוכח ההסתייגות הזאת עלול להיווצר מצב שבו הקהילה החרדית לא תירתם בכלל להעברת החוק, ובין החשש שרופאים לא ירצו לקבוע מוות מוחי, נמצאת ההסתייגות שלי. אני – בעולם אופטימלי, בעולם שאין בו מגבלות הלכתיות לגבי הסעיף הזה – הייתי מציע לקבל את ההסתייגות שלי. יכול להיות שאפשר לתת לדברים לעמוד במבחן הזמן ולראות; אם אנחנו רואים שהקהילה הרפואית באמת לא קובעת מוות מוחי בגלל ההסתייגות הזאת, נצטרך לחזור ולתקן את החוק; ואם אנחנו רואים שהקהילה החרדית ממילא לא מצטרפת ולא תורמת איברים, נצטרך לתקן את החוק גם כן. אבל אם נראה התגייסות של הקהילה החרדית לתרומת איברים על-פי רוח החוק הזה, ולא כפי שאמר הרב גפני, ממילא יתנגדו וממילא לא יתרמו, ואז בשביל מה כל החוק – בשביל מה התיקון? ואם נראה שהקהילה הרפואית נמנעת מהשתתפות כי החוק הופך אותם לעבריינים – אז נצטרך לבוא ולתקן את החוק. תודה רבה.
תודה. גברתי היושבת-ראש, אדוני השר, חברי הכנסת, ההיסטוריה מכירה שלושה דגמים לפחות שבהם ידעו הגויים לטפל בהתיישבות יהודית. הכרנו את דגם הגירוש – גירוש ספרד, גירוש פורטוגל והגירוש מיורק באנגליה. הכרנו את הדגם של רוסיה הצארית – תחום המושב: איפה מותר ליהודים לשבת ואיפה אסור להם – רק כאן, בעיירה, כן; במוסקבה לא. הכרנו את הדגם של ממשלת המנדט הבריטית – הספר הלבן או הספרים הלבנים הבריטיים: איסור קניית אדמות, איסור בנייה, מכסות עלייה. ממשלת ישראל היום, הזכאית אולי לתואר הממשלה הפוסט-ציונית הראשונה בישראל, מאחדת את שלושת המודלים הללו. היא באה בנעליה של הממשלה הקודמת, שגירשה יהודים מצפון השומרון ומחבל-עזה, ומאמצת את השיטה כמדיניות; היא גוזרת גזירות תחום מושב – איפה מותר לשבת ואיפה אסור לשבת, והכריזה על אזורים שמבחינתה אסור ליהודים לשבת בהם – יודנריין; היא מטילה את גזירות הספר הלבן מחדש ואומרת: אסור לבנות, אסור להתיישב. גברתי היושבת-ראש, עוד מעט נציין 60 שנה לקום המדינה. אבא שלי, כשהוא נלחם בבריטים, רצה לגרש אותם מכאן, כי הם היו שלטון זר, אבל הוא היה מהפורשים; הוא היה קיצוני. מה אמר אז היישוב המאורגן – הממסד? הסוכנות? "ההגנה"? הם תבעו מהבריטים להיות נאמנים להתחייבות של ממשלת בריטניה לכתב המנדט. ומה אמר כתב המנדט על ארץ-ישראל? בריטניה קיבלה על עצמה להחיל התיישבות יהודית צפופה בארץ-ישראל. זאת לשון הטקסט: "התיישבות יהודית צפופה". ממשלת ישראל הראשונה, כשקמה בעקבות הכרזת המדינה, קבעה שהיא נכנסת בנעליו של המנדט הבריטי.
ואם היא נכנסה בנעליו אנחנו יכולים היום לבוא ולתבוע מממשלת ישראל לפחות לא את מה שהפורשים דרשו, אלא את מה שהיישוב המאורגן דרש מממשלת בריטניה: להחיל התיישבות יהודית צפופה בארץ-ישראל, כי היא, לפחות לדעת רוב החברים בבית הזה, הבית הלאומי של העם היהודי.
זכינו ש-300,000 כבר התיישבו, ובעזרת השם נזכה בקרוב לעוד חצי מיליון, ונפתרה הבעיה.
כי הגויים הרגו שישה מיליונים מהפוטנציאל של המתיישבים ואחרים, ומתוך קוצר ראייה רבים העדיפו ללכת לאמריקה, אבל בגלל זה אנחנו ציונים; אנחנו תובעים התיישבות יהודית צפופה בארץ-ישראל. תודה רבה.
גברתי היושבת-ראש, תודה, חברי חברי הכנסת, יום שהורשע בו חבר הכנסת בפלילים הוא יום רע לכנסת. הנורמה הציבורית המחייבת, להבנתי, צריכה להיות התפטרותו של אותו חבר הכנסת, ולא המתנה עד שיבוא שופט ויאמר למצפון שלנו מה יש בו קלון ומה אין בו קלון. בושה היא לנו שאנחנו זקוקים לקביעה מהו קלון. כך דרשתי ביחס לחבר כנסת עמרי שרון, כך דרשתי ביחס לשר חיים רמון, כך אני דורש גם ביחס לחבר הכנסת בניזרי. לא ראוי לבית הזה שישבו בקרבנו אנשים שהורשעו בפלילים, גם אם החוק עדיין מאפשר להם המתנה של עוד שבוע או עוד שלושה חודשים.
אדוני היושב-ראש, חברי חברי הכנסת, אנשי המילואים ונציגיהם שביציע, החוק ראוי וטוב שהגיע, וכל מי שעסק בו ראוי לברכה, וכל מי שהביא אותו עד הלום יבורך. החוק הזה בא לתקן עוול קשה ושחיקה וירידה ביוקרה ובמעמד הציבורי והחברתי שחלו בשנים האחרונות לגבי מערך המילואים, אבל יותר מזה, ואולי חמור הרבה יותר מזה – שחיקה קשה מאוד גם ביכולות של מערך המילואים. קל לתלות את הסיבות לכל זה בכסף. לא העבירו תקציבים לצה"ל, צה"ל מצדו היה צריך להחליט איפה הוא משקיע את מה שנשאר לו, החליט לחזק את הצבא הסדיר בלית-ברירה, וכך נחלש מאוד מערך המילואים. אבל שורש התופעה, חברי חברי הכנסת, הוא במקום אחר, לא בכסף אלא בחזיון תעתועים. מאז הסכמי אוסלו מבטיחים לישראל כי אנו נכנסים לעידן השלום. רבין ופרס בעיוורונם הביאו את האויב הביתה פנימה, אבל הבטיחו לנו שזה שלום. המציאות שטפחה על פנינו לא הצליחה לשכנע אותם שהם טעו טעות טרגית. גם אם אפשר היה להתייחס למהלך הראשוני שלהם כאל טעות, הרי הסירוב להתבונן בפניה של המציאות הוא כבר פשע. ואלה שבאו אחריהם והמשיכו להתעלם מהמציאות תרמו גם הם כל אחד את חלקו למעשה הפשע הזה – גם ברק וגם שרון וגם נתניהו, כשמסר את חברון וכשנתן ידו להתנתקות. הגדיל לעשות מכולם ראש הממשלה הנוכחי, אהוד אולמרט. ולמה כל זה קשור לחוק המילואים? כי כשמבטיחים שאם ניסוג ונפנה ונעקור וניכנע יבוא שלום, ואנחנו חיים בעידן השלום, ואנחנו מרחק נגיעה משלום ושאר הבלים, ודאי שמקצצים בתקציבים לצבא. מי צריך צבא גדול בעידן השלום ולמה לאמן צבא מילואים ולפגוע במשק ובחיי המשפחה? כך ניוונו את מערך המילואים ביודעין. לא כי לא היה כסף – ניוונו אותו כי חשבו באמת שכבר אין בו צורך, כבר לא צריך טנקים בעידן מסכי הפלזמה ולא צריך חיילי חי"ר בעידן המזל"טים, וודאי שאין צורך לאמן ולצייד את חיילי החי"ר והשריונאים, וכך הגענו למלחמת לבנון כפי שהגענו, עם צבא מילואים בלתי כשיר, עם פיקוד צבאי שהקונספציה שלו קרסה ועם מנהיגות לאומית חלולה. החוק הזה בא לתקן חלק מהעיוות הזה, חלק מהניוון הזה, להחזיר את היוקרה ואת היקר ולצקת שוב תוכן מחודש לצבא המילואים כצבא העם, גם אם לא כל העם משרת בו בפועל. אני קורא לכל חברי לתמוך בחוק ולתמוך גם בהסתייגות שהעלינו, שאומרת שהתגמול המינימלי לא יהיה 68% מהשכר הבסיסי אלא השכר הממוצע במשק, או לחלופין – 68% ממנו. תודה רבה.
לא, אבל יש לי הצעה קונסטרוקטיבית. שמעתי שהצוות של ראש הממשלה לא הצליח למצוא חלון זמן לחקירתו. עכשיו פתאום התפנה איזה חלון זמן.
אולי חלון הזמן הזה יאפשר לו להיחקר.
אדוני היושב-ראש, תודה, אדוני ראש הממשלה, רבותי השרים, חברי חברי הכנסת, רק לפני ימים מספר חגגנו את יום העצמאות ה-60 של ישראל, ומטבע הדברים תאריך כזה קורא להרבה מאוד נאומים חגיגיים, התבטאויות עם פרספקטיבה היסטורית רחבה. היה מבול שלם של מליצות – רובן ריקות מתוכן – שנשפך עלינו באותם ימים, ובתוך מבול המליצות הזה שכחנו אולי למה הקמנו מדינה יהודית בארץ-ישראל. אלפיים שנה בגלות היה העם היהודי אבק אדם. כל מי שרצה, יכול היה לעשות בנו כרצונו. רצה הצאר לארגן פוגרום – ממש לא בעיה; רצו שליטי ספרד לגרש את היהודים – גירשו; רצו האוקראינים לארגן פרעות – ממש קל. ולא היה מגן ליהודים. לא היתה מדינה, לא היה צבא, היינו אבק אדם. בחסדי הקדוש-ברוך-הוא והציונות הקמנו מדינה. הקמנו מדינה, בין השאר כדי שיהיה בית ליהודים וכדי שהיהודים יוכלו להגן על עצמם ולעמוד על נפשם בכל אשר הם נמצאים. המדינה היהודית נועדה לכך שדם יהודי לא יהיה הפקר; שיהיה מי שיקום ויגן על היהודים אם תוקפים אותם. כדי שאנחנו נהיה אחראים לגורלנו – אנחנו ולא הסטטיסטיקה של ה"קסאם"; אנחנו ולא הפיזור הבליסטי של ה"גראד"; אנחנו ולא הקוורטט; אנחנו ולא משקיפי האו"ם; אנחנו ולא מצרים שתתווך בינינו לבין ה"חמאס". אבל, חברי חברי הכנסת, רוצחים אותנו בכפר-עזה בשדות, רוצחים אותנו בחצרות יש"ע, וכשאמרנו לכם לפני שנים שיש"ע זה כאן – לא הבנתם, אז באו הערבים והסבירו לנו. יש"ע זה בכל מקום. בכל מקום שהורגים יהודים זה יש"ע. כשאמרנו שגוש-קטיף והתוחמת הצפונית של חבל-עזה הם רצועת המגן של אשקלון ותל-אביב – לא הבנתם, לא האמנתם – –
– – הבטחתם שיהיה הרבה יותר טוב ברגע שיעקרו את היישובים.
תודה, גברתי היושבת-ראש. משום שרוב האזרחים וגם חברי הכנסת סמכו על הממשלה שתרסק את עזה אם יעזו לירות טיל "קסאם" אחד אחרי ההתנתקות – כך נאמר. אמר ראש הממשלה הקודם: גם לנו יש תותחים, והתכוון שנוכל להגן על אזרחי ישראל אם יעזו לירות עלינו. התותחים אולי עברו בירושה לראש הממשלה הנוכחי אבל אין הוא עושה בהם שימוש. וזה התפוצץ לנו בפנים בקניון באשקלון, וממשלת ישראל לא עושה דבר להגן על אזרחיה. או יותר גרוע מלא לעשות דבר, היא מפטפטת את עצמה לדעת. ראש הממשלה ושר הביטחון ועוד כמה שרים – שאומנם מוכנים כבר היום לוותר על חצי ארץ-ישראל, אבל שייראו כאילו הם מגינים על האינטרסים של מדינת ישראל – הם מתלהמים, אז כולם קוראים ואומרים שעוד מעט תבוא השעה. מה זה עוד מעט? ממש עוד מעט. עוד ממש מעט-מעט תבוא השעה להלום מהלומה קשה בעזה. השעה קרובה. קרובה מאוד. מאוד-מאוד קרובה השעה. כמה פעמים שמענו את ההתבטאויות האלה בחצי השנה האחרונה? השעה כל הזמן קרבה, ושום דבר לא נעשה.
למדינה כמו מדינת ישראל היו כמה מצבים, כמה פאזות, ביחס של הערבים אלינו. המדינות הערביות פחדו מאתנו. אחר כך, אחרי האינתיפאדה ואחרי הנסיגה מלבנון ומרצועת-עזה, הפסיקו לפחד מאתנו; אבל עכשיו, הודות למדיניותו של ראש הממשלה, הפכנו ללעג. זה השלב המסוכן ביחסן של מדינות ערב אלינו. לא שהם כבר לא מפחדים. עכשיו כבר היינו לצחוק. עכשיו כבר לועגים לנו. בשבוע שעבר ביקר אצלנו נשיא ארצות-הברית. לצערי, הוא בייש את ראש ממשלתנו – –
– – הוא נאם נאום ציוני, וראש הממשלה הבטיח להקים מדינה ערבית נוספת בארץ-ישראל. חברי חברי הכנסת, אין לנו אמון בראש הממשלה, אין לנו אמון בממשלה, אבל יש לי אמון רב ביושבת-ראש הכנסת, ועל-פי בקשתה אני אקצר את נאומי זה, והמשך הדיונים בהצעות האי-אמון יהיה לאחר קבלת הפנים. היו"ר דליה איציק: תודה, אני מודה לך.
תודה. אדוני היושב-ראש, חברי חברי הכנסת, לפני הישיבה המיוחדת לכבודם של אנשי הקונגרס האמריקני אמרתי שממשלת ישראל מעלה בחובתה להגן על אזרחיה; ממשלת ישראל מעלה בחובתה להגן על אזרחיה, אבל היא לא מועלת בהרגשת החובה שלה לפטפט את עצמה לדעת ובכל יום לאיים מחדש שהולכת וקרבה שעתה של הפעולה הקרקעית הגדולה. הפכנו ללעג: לא עושים שום דבר, אבל מאיימים. לפני שבוע היה כאן נשיא ארצות-הברית, ולצערי הרב, הוא מי שנאם נאום ציוני; הוא נאם על זכותו של עם ישראל על ארץ-ישראל, וראש הממשלה שלי דיבר על זה שהוא רוצה להקים מדינה ערבית נוספת בארץ-ישראל. נאום ציוני היה לנשיא ארצות-הברית, נאום תבוסתני היה לראש ממשלת ישראל. ראש הממשלה מתנהג, לאסוננו, כפושט רגל, כי בנאומו לכבוד נשיא ארצות-הברית הוא קם והתחייב לפניו שהוא יביא לבית הזה הצעת חוק – "הסכם שלום" הוא קרא לזה – שיביא להקמת מדינה ערבית נוספת ממערב לירדן, והוא גם התחייב להשיג רוב גדול להצעה הזאת. יש כנראה הבדל בין פושט רגל רגיל, שסתם מפזר צ'קים בלי כיסוי, ובין פושט רגל עברייני, שאגב פיזור הצ'קים בלי כיסוי גם מנסה להציג מצג שווא כאילו יש בידיו אוצרות גדולים והוא יוכל לקיים את התחייבויותיו. אז ברור שמי שמאיים מדי יום שהפעולה הגדולה הולכת וקרבה, ממש הולכת וקרבה, ומאיים על האויב, מתחייב על דברים שהוא לא יכול, לא רוצה ולא מסוגל לבצע, כי אין לישראל בעת הזאת מנהיג שיכול לצאת ולהכריע את ה"חמאס" כפי שראוי לעשות, וגם לא לקיים משא-ומתן אתו בתיווך מצרי תחת אש – הסכם כניעה שרק יעודד אותם להתקפות נוספות ולהתחמשות מחדש. אין לישראל בעת הזאת מנהיג כזה, אבל הוא מציג מצג שווא כאילו הוא מסוגל לגייס את כל הבית הזה ולחתום על אותו הסכם התאבדות לאומית שהוא מבקש להביא לנו. ראש הממשלה, ראוי לו לעת הזאת, במקום לנסות לגייס רוב בכנסת להסכם שהוא הסכם התאבדות לאומית, לגייס עדי אופי למשפט הצפוי לו. אני לא יודע מה יהיה קשה לו יותר, אבל הוא יהיה זקוק להרבה מאוד עדי אופי כדי לבקש את רחמי השופטים כאשר ישב סוף-סוף על ספסל הנאשמים. במקום להתאמץ להשיג רוב, ראוי שראש הממשלה יתעסק בחקירות הפליליות המתדפקות על פתחו, והוא אפילו לא מסוגל להתפנות כדי להיחקר. מדינת ישראל ראויה לראש ממשלה שפנוי, ראשו וכולו, לעסוק באיומים הגדולים האורבים לפתחה יום-יום – – –
הבעיה היא לא יום חסד. הבעיה היא יום נקי מפשע, נקי משוחד, יום של ניקיון כפיים מגיע לישראל. לא יום חסד.
היה משפט אחד נכון שאהוד אולמרט אמר על מלחמת לבנון – שהוא ירש מצב בלתי נסבל שבו ממשלות ישראל הקודמות נכנעו ל"חיזבאללה", קיימו הסכם הפסקת אש אתו ואפשרו לו להתחמש ולהתבצר. אבל זה בדיוק מה שאהוד אולמרט מתכוון לעשות עכשיו בהסכם שהוא הולך לקבל עם ה"חמאס".
גם בגלל זה אין לנו שום אמון בראש הממשלה הזה ובממשלתו.
נאמר שזה הופסק כי כבר לא היה תקציב לאיסוף המסכות.
סגן השר אומר שזה לא נכון – – –
גברתי היושבת-ראש, תודה רבה. אחת התופעות הפסולות בחיים שלנו היא מכבסת המלים. במקום לקרוא לדברים בשמם קוראים להם בשמות עקיפים, נקיים, תקינים פוליטית. אומנם שירותי הכביסה זכו לעדנה בעת האחרונה, הרבה "כובס" ו"כובסת" מופיעים בכל מיני פרוטוקולים, "איש המכבסה", אבל אנחנו, למשל, לא אומרים יותר "מחבל" אלא אומרים "חמוש" או "פעיל 'חמאס'". ובהקשר זה אולי נכון להפסיק לכנות ראש ממשלה בשם "עבריין" כל עוד לא הוכחה אשמתו. אני מציע לכנות אותו "מוכר למשטרה".
אדוני היושב-ראש, תודה, אדוני השר, חברי חברי הכנסת, בשנים האחרונות אנחנו מנסים להסדיר את מעמדם של כמה מקצועות בתחום הרפואה והבריאות. הצעות חוק פרטיות הוגשו בעניין הזה, גם לגבי מקצועות בריאות שונים, גם בתחום מעמדם של מגישי עזרה ראשונה, חובשים ופראמדיקים. החוק הזה, שהגשתי בשיתוף פעולה הדוק עם משרד הבריאות, עוסק בהסדרת מעמדם של האחים והאחיות כמקצוע בריאות מרכזי, להבנת כל הנוגעים בדבר. הגיעה השעה להסדיר את המעמד הזה, ובתמיכת הממשלה אני מעלה את הצעת החוק הזאת. אני קורא לכם לתמוך בהצעה. תודה רבה.
אני רוצה לשמוע את תשובת שר הבריאות בשבוע הבא.
אדוני היושב-ראש, אדוני השר, חברי חברי הכנסת, באמת לעונג ובאמת לכבוד לי לברך את חבר הכנסת החדש מזור בהיינה על נאומו הראשון במליאה. בכל קנה מידה אובייקטיבי, נאום מצוין. לא נאום של טירון, נאום של חייל מן המניין ואדם ותיק ושוחה בסוגיות השעה, וראיתי באמת נקודת זכות מיוחדת לחבר הכנסת בהיינה על כך שבחר בנאומו הראשון במליאה לעסוק בנושא שהוא חוצה מפלגות, חוצה אינטרסים, והוא כלל-אנושי. ראוי לברך אותו וברור לי שהבית הזה יתברך בפעילותו בו. אני פה בניגוד עניינים, משום שאני מקווה שכהונת הכנסת הנוכחית, הזאת, תהיה קצרה ככל האפשר. ועם זה, בכנסת הבאה אני מקווה ליהנות מזיווך ומדבריך.
אני אפילו מוכן להיות אתו בקואליציה, שלא יעלה על הדעת – בנסיבות אחרות.
אדוני השר, ההוספיס הוא תחנה אחרונה. הוא תחנה של חסד, הוא תחנה של חמלה. כבר לא מדברים שם על ריפוי, כבר לא מדברים שם אפילו על תקווה. אין כבר אשליות. זו תחנה של סיום מכובד של החיים. בלי כאבים עד כמה שזה ניתן, אנחנו מנסים במוסד כמו ההוספיס לעטוף במעטה ההגנה האחרון שמערכת הרפואה יודעת לתת לחולים שנכשלנו בריפוים. ושמענו מתוך דאגה רבה כי בגלל ויכוח על תקנים – ותקנים זה בסוף כסף, זה לא מושג ערטילאי – בגלל ויכוח בין משרד האוצר למשרד הבריאות עלולים, חלילה, לסגור את המוסד החשוב הזה. אני לא יכול מכאן וגם לא רוצה מכאן לחרוץ משפט מי אשם בדבר הזה – האם זו מניפולציה של משרד הבריאות על משרד האוצר או של תל-השומר על משרד הבריאות, או של משרד האוצר על שניהם – אבל לא ייתכן שמתוך מאבקי כוח ומאבקים על תקציב, נהפוך את הגוססים לכלי משחק. זה דבר שלא יעלה על הדעת. באמת בלתי נסבל. ושמחתי לשמוע שעד שקיימנו את הדיון הזה כאן היום, הדברים – לפחות על-פי התקשורת – כבר הגיעו אל פתרונם. יש איזו גישה ניהולית שאומרת: לא לטפל בדברים, בסוף הם ייפתרו מאליהם. אין לי ספק שהנושא הזה לא נפתר מאליו. אנשים עבדו והשקיעו בו מאמצים, והלחץ הציבורי והתקשורתי גם הוא עזר, ואני מקווה ששוב לא נגיע למצב שבו אנחנו הופכים את הכי חלשים, הכי מסכנים והכי אומללים – באמת, את הגוססים בשבוע האחרון או בשבועיים האחרונים לחייהם, לכלי משחק בין מערכות פוליטיות. ההוספיס דרוש מאוד, אין ספק בכך, ואם להידרש לענייני הימים הללו – גם הממשלה הזאת היא ממשלה חשוכת מרפא, ימיה ספורים, וראוי לה להצטייד בחמלה גם בימים האחרונים הללו, כדי שכך ינהגו בה גם אחרים, כשהיא תתחלף במשהו טוב יותר. תודה רבה.
אדוני היושב-ראש, גברתי השרה, חברי חברי הכנסת, שני כרכים עבי כרס הניח מבקר המדינה, כזרוע הביקורת של הכנסת, על שולחננו. שני כרכים עבי כרס שהוא אמר שהם הגדולים ביותר בהיקפם ובמשקלם, תרתי משמע, בבחינת מה שנמצא ומצריך תיקון ליקויים במדינת ישראל ובזרועות הביצוע שלה מטעם ממשלת ישראל. בימים אלה הדוח הזה לכאורה מתגמד, למרות היקפו המרשים, לעומת מה שראינו ושמענו אתמול בבית-המשפט בירושלים. אבל הוא לא מתגמד, אלא הוא מוסבר לחלוטין בתופעות הללו, שעליהן העיד אתמול בבית-המשפט מר טלנסקי. כאשר ראש ממשלה בישראל שקוע עד צוואר בחקירות בנושאים של חשדות פליליים שונים – ואם לא יהיה נכון לקרוא לו עבריין משום שלא הוכחה אשמתו, כי עדיין לא הוגשו כתבי אישום, נכון ודאי להגדירו בשפה מכובסת כ"אדם המוכר היטב למשטרה". אז אם אדם המוכר היטב למשטרה עומד בראש ממשלת ישראל, באמת קשה להתפלא על כך שבכל מקום שאליו שולח מבקר המדינה את צוותי הבדיקה שלו מתגלים ליקויים כבדים, חשד לפגיעה בטוהר המידות, חשדות כבדים למינויי קרובים, קבלת טובות הנאה אסורות. מדינה זקוקה למנהיגות, וכאשר השחיתות היא איום קיומי על המדינה – ואינני אומר כאן מהרהורי לבי, אלא מצטט קברניטים בישראל, גם קברניטים של מערכת אכיפת החוק – כאשר מדינה נתונה תחת איום קיומי של שחיתות, היא זקוקה למנהיגות נקיית כפיים שתהיה דוגמה ומופת למלחמה בשחיתות, למאבק למען טוהר המידות. גם בתחום הזה אין לנו ראש ממשלה שיכול בצורה כלשהי להיות לנו דוגמה. גברתי השרה, אני שמח שאת עונה לנו ולא השרה המקשרת בין הממשלה לכנסת, כי חששתי שאם היא תבוא ותענה, היא עצמה תהיה נתונה במצב של ניגוד עניינים, כאשר השרה המקשרת בין הממשלה והכנסת היא עצמה נתונה בחקירות על קבלת שוחד. אין ספק שהממשלה הזאת, גם בגלל החשדות הכבדים לפגיעה בטוהר המידות המוטלים על ראש הממשלה, סיימה את דרכה. אני קורא ללכת לבחירות חדשות, כדי להרכיב לעם ישראל ממשלה שתתמסר כולה לתיקון הליקויים ולניקוי האורוות. תודה רבה.
זה לא הדיון, פה אנחנו מציעים לדון בכך במליאה.
חשבתי שאתה חושב שכדאי שיהיה דיון במליאה.
אדוני היושב-ראש, תודה, רבותי השרים, חברי חברי הכנסת, בני העדה הדרוזית ובני משפחתו של חבר הכנסת החדש שכיב שנאן – מזל טוב לכם ולמדינת ישראל כולה. יום ירושלים השנה הוא יום הזדמנות לבקש סליחה מהעיר. סליחה על מה שעשינו ומה שלא עשינו. על מה שלא עשינו למען יופייך וניקיונך ותפארתך ומעמדך בעמים וכבודך בלב העם הזה. סליחה על שהנחנו לזרים להתערב בעניינייך, וסליחה על שפגמנו ביופייך בכל מיזמי נדל"נינו. סליחה על שטרם היינו ראויים לנס שאירע לנו בשחרורך ובאיחודך. סליחה שזה קרה לנו פתאום, בלא כוונת מכוון, ולכן גם בלא תוכנית ובלא ראיית מטרה. סליחה על שהסרנו את הדגל שלנו מההר הקדוש לנו מכל המקומות בעולם, וסליחה שיהודים טרם יכולים להתפלל כרצונם במקום הקדוש לנו מכל בעולם. סליחה שהנחנו, כאז כן היום, לגמדי חזון וקטועי כנפי כיסופים לשלוט בנו, כאז כן היום. סליחה מתושבייך על החינוך הגרוע שאנחנו  מעניקים להם ורק מקצתם יכולים להפוך אותו למנוף צמיחה לעתידם ולעתידך. סליחה מאלו שאנו מניחים להם להתחנך בתוכנית לימודים של שונאינו ואחר כך מגלגלים עיניים תמהות על כך שהם באים להרוג בנו. סליחה מענייך, שעניי ערים אחרות קודמים להם. סליחה ממחצית ילדי ישראל, שלא הבאנו בשערייך עוד לפני שהפכו לחיילים. סליחה מעברך שהנחנו לזרים ולשונאים לחפור ביסודותייך ולטחון לאבק את שרידי בתי-מקדשנו, וסליחה מעתידך שהנחנו לאותם זרים לשדוד את אדמותייך ולבנות בהן באין רשות, גם באין מפריע. וסליחה מגופך שבמו-ידינו ביתרנו בחומה מפלצתית שקרעה אותך בשנית מתוך הכסילות הטוענת שגדר יש בה כדי לעצור את חורשי רעתנו, בשעה שבמו-ידינו אנו אומרים להניח להם לאחוז במחציתך ולהניף עלייך את דגלם ולהציב בך את כני השיגור וקני נשקם אל מחציתך הגידמת. וסליחה עמוקה מכל אלו, על שטרם הפכנו אותך למקדש מלך עיר מלוכה, וטרם הוצאנו אותך מתוך ההפיכה, ומתוך תפילה עמוקה שלא החמצנו כבר, חלילה, את השעה – ולשנה הבאה בירושלים הבנויה.
אדוני היושב-ראש, תודה, אדוני השר, חברי חברי הכנסת, גבול ישראל–מצרים אורכו 230 ק"מ, מכרם-שלום ועד אילת. גבול זה הוא הפעיל ביותר מכל גבולות ישראל בפעולות הברחה – גם בני-אדם, אנשים ונשים, סמים, אמצעי לחימה, סחורות, כלי נשק, חומרי נפץ, מחבלים ממחבלים שונים. בשנה האחרונה הגיעה לשיא גם חדירותו של הגבול למעברם של מבקשי עבודה שונים, בעיקר מאפריקה. חלקם פליטים מסודן וחלקם אנשים שמחפשים את חברת השפע הישראלית, ודאי חברת שפע במונחים אפריקניים. הנתונים שהועברו גם בשנים האחרונות לוועדות הכנסת השונות הם חד-משמעיים: מדובר בתעשייה שלמה של הברחות, לא בפעילות בודדת, אקראית. אנחנו מדברים על אלפי נשים למטרות זנות, אלפי מהגרי עבודה, מאות טונות של אמצעי לחימה, חדירה של מחבלים רבים לתחומי ישראל. ועדת הכנסת למאבק בסחר נשים, בראשותה של חברת הכנסת גלאון, שמעה בשעתה דיווח שכ-1,000 נשים מוברחות מדי שנה דרך הגבול. 85% מכלל הברחות הנשים למדינה למטרות זנות היו דרך גבול מצרים. בתחום הסמים – הכול בכול מכול כול – החל בהירואין דרך "אקסטזי", ובעיקר – חשיש ומריחואנה, עשרות טונות מדי שנה. הרשות הלאומית למלחמה בנגע הסמים מעריכה שכ-100 טונות של מריחואנה עוברות דרך הגבול. אנחנו נדרשים בכנסת לתת מענה על בעיותיהם של פליטי העבודה המגיעים בחוסר כול, של פליטים מסודן ומהגרים מקניה ומסומליה לתוך תחומי ישראל – לתת להם בריאות, חינוך וסעד, לדאוג למחסורם, לגרש אותם. כל אלה מעמיסים על המדינה הוצאות אדירות, משקיעים את מדינת ישראל עמוק מאוד, עוד יותר, בתוך ביצת הזנות וצריכת הסמים, ומגדילים את האיומים בטרור על ישראל בכל יום. ומה עושה מדינת ישראל כדי לבלום את התופעות הללו? מעבירים עוד פלוגה של משמר הגבול, מקימים מפקדה לשליטה באזור. במבחן התוצאה, מדינת ישראל נכשלה כישלון חמור בסגירת הגבול עם מצרים. אומרים לנו: אי-אפשר לבנות גדר, זה גבול שלום. אבל כאשר באו להקים את גדר ההפרדה בינינו ובין שטחים שלפי תוכניות מסוימות אמורים להיות מועברים לידי הרשות הפלסטינית, הסבירו לנו שגדר גבוהה עושה שכנים טובים. כלומר, כשרוצים להקים גדר לצרכים מדיניים, הגדר הופכת להיות אמצעי יעיל. כשלא רוצים להקים גדר – ואינני מבין מדוע לא רוצים להקים גדר – הגדר עלולה לפגוע – – –
כשלא רוצים להקים גדר, אז הקמת הגדר עלולה לפגוע בכבודם של המצרים, כאילו אנו מסתגרים מפניהם. זה המקום לומר משהו על השכנים הטובים ממצרים.
מצרים טוענת שהיא לא מסוגלת לשלוט בגבול. חלק מהטענות הללו הן טענות סחטניות. מצרים מעוניינת שישראל תאשר לה – בניגוד להסכמי השלום בין ישראל למצרים, שהגדירו כמה חיילים וכמה שוטרים מותר להחזיק בגבול, מצרים רוצה יותר חיילים. אז כל פעם היא אומרת: אני לא מסוגלת בכוח-האדם הזה לשלוט בגבול. טענה מופרכת, משום שבוודאי אין היא מוגבלת בחיילים או בשוטרים מסוגים מסוימים, ואם היא היתה רוצה ששוטרים ישמרו על הגבול היא ודאי לא מוגבלת אפילו בסעיף כלשהו בהסכם השלום בינינו. קשה לקבל את הטענה המצרית שאין הם מצליחים למנוע את הברחות הנשק. ידועים המקרים שאזרחים ישראלים נתפסו במעבר הגבול בטאבה כשבטעות שכחו בתא המטען של המכונית שלהם קליע של רובה מהמילואים לפני שנתיים, ובילו שבועיים בבית הכלא בא-טור בלי לראות עורך-דין. אז אם מצרים יודעת לתפוס קליע אחד של רובה, לא עולה על הדעת שהם לא מסוגלים להתמודד עם מאות טונות של חומרי נפץ ואלפי כלי נשק ומחבלים שנכנסים ויוצאים מסיני באין מפריע. אז לו מאוד רצו, היו יכולים לעשות לפחות כמו שעושה ירדן בגבול ישראל–ירדן. תנאי השטח דומים מאוד, הם קשים, אבל ירדן מצליחה לחסום את הגבול ומצרים אינה רוצה, ואולי גם מתקשה, לחסום את הגבול הזה. אז מדוע לא עושה ישראל את המוטל עליה – להגן על אזרחיה ולמנוע סחר נשים וסחר סמים? תאמרו כסף – זה נכון. גדר בגבול ישראל–מצרים, בהערכות שיכולות להילמד על סמך משהו שאנחנו יודעים על הקמת גדר ההפרדה בין יהודה ושומרון ו"הקו הירוק", עלולה לעלות עד 2 מיליארדי שקלים, שזה סכום לא מבוטל. אבל כאשר רצתה מדינת ישראל להקים את הגדר אמר שר האוצר דאז "כסף לא יהיה מגבלה", ובנו את הגדר עוד לפני שאושר תקציב והסתירו את העלויות מהכנסת. ידעו לעשות הכול, "לגנוב סוסים", כשרצו לבנות את הגדר. אז מדוע לא רוצים לבנות גדר בינינו לבין מצרים? מדוע לא מוכנים להגן על אזרחי מדינת ישראל? בניית הגדר יכולה להשיב ריבונות לישראל גם בתחומי הנגב. כל פעם שהעזתים פורצים את הגבול למצרים, סוגרים את כביש כרם-שלום–אילת. כל פעם שחודרת חוליה, ישראלים לא יכולים להשתמש במחצית הנגב מחשש לחדירת חוליית מחבלים. ישראל יכולה להקים גדר, הגדר הזאת חשובה הרבה יותר מאשר גדר הפרדה באמצע מדבר יהודה, שכל תועלתה בהריסת ערכי הטבע והנוף באזור. ישראל חייבת להקים גדר כזאת משום מחויבותה להגן על אזרחיה. ונשאלת השאלה מדוע ממשלת ישראל היום לא מבצעת את המוטל עליה. חקיקה היא הכלי הגרוע לעשות את זה. אם זאת הטענה – אני מסכים. יש פה משום דחיקה של הרשות המחוקקת לתחומה של הרשות המבצעת. השכל הישר היה מחייב שהממשלה תתכנס ותקבל החלטה להקים את הגדר. אבל משעה שהכנסת מוצאת עצמה מול ממשלה שאינה עושה את חובתה, ולא רק בתחום הזה, אין לה ברירה אלא להשתמש בכלי היחיד העומד לרשותה, והוא כלי החקיקה, לבוא ולומר לממשלת ישראל: חוקקנו חוק, את הרשות המבצעת, עשי את המוטל עלייך. מה שלא עושה השכל הישר, אולי יעשה החוק. תודה רבה.
תודה, גברתי היושבת-ראש. אדוני סגן השר, נדמה לי שהיושבת-ראש ביטאה את חוסר ההבנה של הרוב המכריע של אזרחי ישראל, שאינם מבינים איך הם יורים עלינו ואנחנו מתדלקים אותם. אתמול קראנו שממשלת ישראל החליטה לקצץ בהעברות הכספים לרשות, כי הרשות הלכה וביקשה שישראל לא תסופח ל-OECD. אם מותר לקצץ בהעברות הכספים לרשות, איך ביד השנייה משאיות עמוסות במזומנים נוסעות לרצועת-עזה ומתדלקות במזומנים את ה"חמאס"?
תודה, גברתי היושבת-ראש. אדוני השר, התקיים דיון בוועדת העבודה, הרווחה והבריאות בנושא הזה בדיוק, כל המחלוקת שהיתה בין מד"א לארגון "הצלה". בדיון קיבלנו את הרושם שהמחלוקת לא היתה לשם שמים, שהמחלוקת לא היתה בגלל הכשרת עובד כזה או אחר, כי הרוב המכריע של המתנדבים של הארגונים האלה עברו הכשרה מטעם מד"א ומופעלים על-ידם, ואם לא היה זה סכסוך פרסונלי על רקע של אינטרסים מקומיים, לא היינו מגיעים למצב שבו מנתקים אותם מרשתות ההצלה. עכשיו, אם היה חשוב עד אתמול שהם יהיו מחוברים, איך זה פתאום מפסיק להיות חשוב? אם עד אתמול הם הצילו חיים, איך יכול להיות שמהיום הם כבר לא חשובים להצלת חיים? אני מפציר בך, אדוני: אנא, התערב בעניין והטל את כובד משקלך, כי אנחנו בוועדה קיבלנו את הרושם שהשיקולים לא היו בכלל שיקולים של שם שמים או הצלת חיים.
גברתי היושבת-ראש, תודה, גברתי השרה, רבותי השרים, חברי חברי הכנסת, אני תמה על שרת החינוך. כשהיא דיברה על החוק הקודם היא אמרה: יש לנו יותר מדי חוקים, וראיתי את פרופסור בן-ששון מהנהן בראשו; אכן יש לנו יותר מדי חוקים. ומייד הוא עולה להציג הצעת חוק שכל תכליתה לשנות שם של חוק אחר, שעבר ברוך השם ברוב גדול בכנסת – –
– – ותיקן מצב ראוי. אמר לנו פרופסור בן-ששון שהשם "בית-הספרים" הוא שם מקראי, ואני אשמח לדעת מה מקור השם המקראי. אני הכרתי את זה מתקופת ההשכלה, אבל גם תקופת ההשכלה היא תקופה חשובה. השם "ספרייה לאומית" הוא שם שמקובל בכל רחבי העולם, ויש לו כבוד השמור לספריות לאומיות בהרבה ארצות. "בית-ספרים" הוא שם שהיה מקובל אצלנו כשלא היתה לנו ספרייה לאומית. אבל בתחרות על השם הלאומי – כמו הציפור הלאומית שלנו – זכתה המלה ספרייה. היא מלה מאוד מכובדת. לבוא לדחוק את רגליה – –
– – בשביל משהו ארכאי, שהוא בית-ספרים, ולצורך זה לחוקק חוק – ואחר כך לבוא ולהגיד שיש לנו יותר מדי חוקים – נראה לי תמוה. אבל אני חייב להסב את תשומת לבכם לשתי עובדות. הספרייה הלאומית, צוות הספרייה הלאומית, ההנהלה האקדמית שלה, מתנגדים לשינוי השם, מתנגדים למה שפרופסור בן-ששון מציע לנו, והביעו את התנגדותם בכתב. לפני שנים מספר, כשהספרייה הלאומית הגיעה למצוקה קשה ולמבוי סתום, ומינתה את הוועדה בראשותו של פרופסור יצחק זמיר לבחון את מצבה של הספרייה ולהציע הצעות לתיקון – החוק, חוק הספרייה הלאומית, הוא חוק שמבוסס על נייר העמדה של פרופסור זמיר ומסקנות הוועדה שלו. פנו לפרופסור זמיר ושאלו את דעתו על ההצעה של פרופסור בן-ששון והוא אמר: זאת הצעה רעה מאוד, אני מציע לא לשנות את השם ולא להפוך את זה לחוק בית-הספרים הלאומי, אלא להשאיר על כנו את החוק כפי שחוקק, דהיינו חוק הספרייה הלאומית – מוסד לאומי חשוב, דומה למה שיש במדינות אחרות. אני מצטער שאני חולק על חברי בן-ששון בעניין הזה – –
– – אבל אני מציע לכם להשאיר את השם "הספרייה הלאומית" על כנו ולא לחוקק עוד חוק מיותר בספר החוקים של מדינת ישראל. תודה.
אדוני היושב-ראש, תודה. אינני זוכר שבשום שלב של הדיונים נקבע שההצעה הזאת היא תקציבית. בדיונים נמסר כי משרד הבריאות לא גובה במשך שנים ארוכות תשלומים ולכן אי-אפשר להעריך את גובה התשלום. בדיונים בין משרד האוצר ומשרד הבריאות כולם הכירו בחשיבות ההצעה, האוצר רצה שמשרד הבריאות ישלם, משרד הבריאות רצה שהאוצר ישלם, אבל לא נקבע שההצעה היא תקציבית.
תודה. אדוני היושב-ראש, אדוני השר, כבוד יושב-ראש הוועדה חבר הכנסת גלנטי, שהואיל לאפשר לי להציג את החוק שחברת הכנסת יחימוביץ ואני יזמנו והובלנו בהליך החקיקה הזה. לפעמים מקובל שחברי הכנסת מסתייגים מהצעת החוק של עצמם כדי שיוכלו לומר כמה דברים על החוק, על חשיבותו, גם בשלב הזה, ומחמת השכחה שנינו שכחנו לעשות את הצעד המיותר הזה ולא הסתייגנו מהחוק של עצמנו. לכן, אני שמח שחבר הכנסת גלנטי אפשר לי להציג את החוק. להבנתי החוק חשוב, משום שבשנים האחרונות נוצרה תמונת מצב בישראל שדווקא אנשים שתרמו הרבה מאוד לניקיון המערכת הציבורית, נאבקו בשחיתות וחשפו שחיתויות במקומות עבודתם – דווקא הם לקו, דווקא הם סבלו ועדיין סובלים מהתנכלויות ממושכות, התנכלויות של מעסיקיהם שלא יכלו לשאת את העובדה שקלונם נחשף ברבים. לצערי, מערכות ההגנה הקיימות היום בחוק לא היה די בהן להגן על אותם חושפי שחיתות, והם פוטרו או שהפכו אותם לעובדים מהסוג הנמוך ביותר, שלחו אותם לעבודות שאינן מתאימות להם כלל, פגעו בתנאי העסקתם. החוק הזה, שהיום אתם נקראים לתמוך בו בקריאה השנייה ובקריאה השלישית, הוא חוק שחברת הכנסת יחימוביץ ואני טרחנו עליו רבות, יחד עם האגודה לאיכות השלטון, שסייעה לנו לגבש את החוק, והוא מוסיף כלי אכיפה אזרחיים נוסף על ענישה פלילית נגד מעביד שפוגע בענייני עבודה של עובדו או מפטר את העובד בשל כך שהעובד הגיש תלונה בתום לב לרשות מוסמכת על הפרת החוק במקום עבודתו, או שהתלונן כאמור על פגיעה, על שחיתות, על פגיעה בטוהר המידות או על פגיעה במינהל הציבורי התקין. החוק מוסיף על הסעדים האזרחיים שהיו קיימים עוד קודם לכן סמכות לבית-הדין לפסוק לטובת העובד פיצויים – פיצויים שהתפקיד שלהם הוא הרתעתי – ללא כל תלות בהוכחת נזק ישיר שנגרם לעובד. הסכום שהעובד יכול לקבל הוא עד 50,000 שקלים, ובמקרים מיוחדים – מבחינת החומרה או הנסיבות שבהן פגעו  בעובד – עד 500,000 שקלים, מה שלא היה קיים לפני כן. נוסף על כך יכול בית-המשפט לפסוק כבר היום פיצוי בעד נזק, לרבות נזק שאיננו נזק כספי, איננו נזק ממוני. כמו כן, החוק הזה מדגיש את סמכותו של בית-הדין לעבודה לתת צו שמורה על העברת העובד למשרה מתאימה אחרת, משום שאחת הרעות החולות שמצאנו היא שכאשר מתנכלים לחושף שחיתות ופוגעים בתנאי העבודה, פוגעים בעבודתו – הוא מוצא את עצמו חסר עבודה. החוק הזה מאפשר להעבירו למשרה אחרת באותו משרד או באותו אגף ולאפשר לו להמשיך להתקיים בכבוד אף-על-פי שמעבידו רצה להתנכל לו. הצעת החוק גם קובעת את יכולתו של בית-המשפט לקבוע כי פגיעה בענייני עבודתו של עובד, או פיטוריו, בניגוד להוראות החוק האמור, הם עבירה פלילית – עבירה פלילית שהעונש הצפוי עליה הוא מאסר עד שלוש שנים או קנס. גם כאן יש חידוש מפליג. רבות דנו בחוק הזה עם נציגי משרד המשפטים כשקיימנו את השקלא והטריא כדי לנסות לעצב את החוק לצורתו הנוכחית. היה חשש שמא הענישה הזאת דרקונית מדי, ואנחנו סברנו שכאשר יהיה תלוי ועומד מול מעביד עונש של עד שלוש שנות מאסר, זה יכול להיות עונש מרתיע שימנע אותו מלהתנכל לעובד. החוק הזה, להבנתי, מוסיף נדבך בהגנה על חושפי שחיתויות, שהיום לא זוכים להגנה מספקת. אני קורא לחברי הכנסת לתמוך בחוק בקריאה שנייה ובקריאה שלישית. תודה רבה.
היה מדובר בכך שמשרד הביטחון לא שותף בשום צורה להקמת אנדרטאות וחדרי "יזכור" לחיילים שנופלים, כאשר המשפחות – – –
אדוני היושב-ראש, אדוני השר, חברי חברי הכנסת, צר לי שחבר הכנסת נסים זאב יצא, כי הוא יכול היה ללמד אותי מה מברך אדם הרואה נס גלוי. מהי הברכה הנכונה בעניין נס?
שהחיינו. כי אני לא זוכר מתי החליטה ממשלת ישראל להקים יישוב יהודי. פעם זה היה כל יום, ולא היינו חושבים שזה אירוע מיוחד – –
– – להקים יישוב יהודי במסגרת ייהוד הגליל, מה שהיום אסור להגיד כבר כי שכחנו שאנחנו מדינה ציונית.
ייהוד הגליל היה פעם ססמה, והיא כבר לא פוליטיקלי-קורקט ואסור להגיד את זה. מדינת ישראל מבלי משים הגיעה לשלב הפוסט-ציוני, וחבר הכנסת  מבלי משים הגיע לשלב הפוסט-ציוני ועל כל יישוב יהודי הוא דורש הדדיות, שיבוא שר הפנים ויתחייב להקים יישוב ערבי. בשביל זה חזרנו לארץ-ישראל, בשביל להקים יישובים ערביים. איכשהו אני מאיזה זרם ציוני אחר. אני זוכר שהיהודים באו לארץ-ישראל כדי להקים בית לעם היהודי ולא בית לעם הערבי, אבל כנראה באמת זה זרם אחר. אבל, הקואליציה המרתקת שנוצרה כאן – – –
הקואליציה המרתקת שנוצרה כאן היתה בין ערבים, שאני מבין לגמרי את עמדתם, לבין הירוקים. אוה, פה זה ממש מעניין, כי אני לא זוכר מתי שמעתי את הירוקים יוצאים במסע צלב נגד 60,000 בתים לא-חוקיים של ערבים בנגב ו-50,000 בתים לא חוקיים בגליל. אלה ירוקים, הבתים האלה. רק בתים לא-חוקיים של יהודים, או אפילו אם הם חוקיים אז בשם ובמלכות ובמועצה העליונה לתכנון ובנייה גם אז הם לא כשרים ויבואו כל המתכננים להגיד לנו בשם הירקות הזאת שזה לא בסדר, כי איכשהו הירוקים נתפשים ככוהנים הגדולים של השממה כל עוד השממה היא שיהודים לא יבנו בתים ויהודים לא יבנו יישובים ויהודים לא יפתחו את השממה הזאת. לבנות את עמק השלום בערבה זה לא טוב, כי צריך לשמר שם את השממה וצריך לעשות את השיקולים האקולוגיים לא להציל את ים המלח. ים המלח הולך, אבל היהודים הולכים לפתח את הערבה. דרך אגב, גם הערבים מעבר לירדן יפתחו אותו, אבל הירוקים יתנגדו לזה, כי פה מדובר בפיתוח לאורך הערבה ובשם השממה הקדושה אנחנו נגד פיתוח.
אני רוצה לראות פעם אחת את הירוקים הללו, איך לא מכסה אודם של בושה את פניהם, ובשם ההדדיות יילחמו גם נגד בנייה בלתי חוקית ערבית, יילחמו גם נגד פיתוח פראי וחסר כל תכנון במגזר הערבי בנגב, בגליל, בירושלים ובמשולש. אז אני אתחיל להאמין שהם ירוקים באמת ולא ירוקים על-תנאי. תודה רבה.
אדוני היושב-ראש, חברי חברי הכנסת, יש סיפור ארוך ומייגע שאינני זוכר את ההתחלה שלו אלא רק את הסוף שלו, על אלה שבסופו של דבר גם אכלו את הדגים המסריחים וגם גורשו מהעיר. ממשלת ישראל הסכימה על הפסקת אש עם ה"חמאס", בכך הכירה דה פקטו ב"חמאס", הפקירה את גלעד שליט, בכך שהיא מתירה העברת סחורות דרך המעברים ופתיחת מעבר רפיח, ולפני חמש דקות שתי רקטות "קסאם" פגעו באזור שדרות. יש הפסקת אש, רבותי. גם הפקרנו את גלעד שליט, גם קיבלנו הפסקת אש וגם הכרנו ב"חמאס". תודה רבה.
אדוני היושב-ראש, חברי חברי הכנסת, עקרונות החוק חשובים וראוי לתמוך בהם. החוק בא לאפשר משאל עם גם אם אין עוד חוק-יסוד המסדיר זאת עד תום. החוק בא להתנות העברת שטח ריבוני של מדינת ישראל בפנייה לעם כולו כדי לשאול אותו לדעתו על המעשה – לא להסתפק בהחלטת ממשלה, לא להסתפק בהחלטת הכנסת, אלא ללכת לעם. למה יש צורך בדבר כזה? כי אין דבר חמור למדינה ריבונית מהוצאת שטח ריבוני מתחומה והעברתו למדינה אחרת. מנין אני יודע זאת? מהחוק, חברי חברי הכנסת, מחוק העונשין של מדינת ישראל. סעיף 97(ב) לחוק העונשין אומר, ואני מצטט – ראוי לומר שאני שב ומצטט, כי על הציטוט הקודם החליטה ועדת האתיקה להרחיק אותי מהכנסת ליום אחד: "מי שעשה, בכוונה ששטח כלשהו יצא מריבונותה של המדינה או ייכנס לריבונותה של מדינת חוץ, מעשה שיש בו כדי להביא לכך, דינו – מיתה או מאסר עולם". אין עוד הרבה עבירות בספר החוקים שהמחוקק קבע בהן עונש מיתה.
חבר הכנסת חנין, הפרשנות של החוק מסורה בידי בית-המשפט, מסורה בידי גורמים אחרים, אבל המחוקק קבע את דברו במלים שאין חמורות מהן בספר החוקים שלנו. מי שעושה מעשה שיש בו כדי להעביר שטח ריבוני של המדינה למדינת חוץ, דינו – מיתה או מאסר עולם. שמעתי שאומרים שזה בכלל לא מדבר על הממשלה. מדובר באדם מן הרחוב שעושה מעשה שיש בו כדי להוציא שטח ריבוני, ובוודאי לא חל על הממשלה, כך קבע בג"ץ. מעבר לחילוקי דעות הגיוניים שיש לי עם בג"ץ בעניין הזה, כי אזרח מהשורה לא יכול לעשות שום מעשה שיש בו כדי להוציא את רמת-הגולן מתחומה של מדינת ישראל – מה, הוא ייקח D-9 ויוציא את רמת-הגולן? רק ממשלה יכולה לעשות את זה. אבל מעבר לחילוקי הדעות הפרשניים שיש לי עם בג"ץ בעניין הזה, אולי ראו שחברי הכנסת ידעו מה היה הרקע לכתיבת השורות הקשות שאין דומה להן בספר החוקים. ב-1957, בעקבות הצעה אנגלו-אמריקנית, אנתוני אידן, ראש ממשלת בריטניה, וג'ון פוסטר דאלאס, שר החוץ של ארצות-הברית, מציעים לפתוח מסדרון בנגב ולמסור אותו למצרים ולירדן. משה שרת, שר החוץ של מדינת ישראל, תומך בהצעה. בן-גוריון מורה לכתוב בספר החוקים את השורות הללו. הוא מתייחס למנהיגים, לא לאדם מן השורה. הוא התכוון למי שהיה שר החוץ של מדינת ישראל. לפיכך, זאת דרגת החומרה הגדולה ביותר שהמחוקק ייחס למי שמתכוון להוציא שטח ריבוני של המדינה ולהעביר אותו למדינה אחרת. לכן אני אתמוך בהצעת החוק הזאת, שרוצה להעביר את ההחלטה שאין קשה ממנה לידי העם. תודה רבה.
אם תוכל להגיש נגדי עוד תלונה לוועדת האתיקה על זה שציטטתי את החוק, אני אודה לך.
שמסירת רמת-הגולן לסורים זאת מלחמה.
ויתור על רמת-הגולן זה מלחמה. ראוי לשאול את העם אם רוצים לפתוח במלחמה.
יש לך – – – לשר הביטחון – – –
מה אתה אומר, שהשופטת דורנר פשוט לא צודקת?
הרי היא קבעה שצריך להוסיף.
היא אמרה שצריך לעשות יותר ממה שעושים.
אדוני היושב-ראש, אדוני סגן השר, חברי חברי הכנסת, זה התחיל בבריחה מרצועת-עזה ובעקירת היישובים, והמשיך באלפי מטחי הרקטות על כל דרום הארץ. אחר כך שמענו שמפנים את חיילי המינהלה מהמת"ק בארז. לאחרונה שמענו שיש כוונה לפנות את הטירונים מהבסיס בזיקים, שגם הוא בטווח טילי ה"קסאם". אחר כך שמענו על תוכנית הכניעה של הממשלה ל"חמאס" ועל קבלת הפסקת האש, וגם שמענו מה נכלל בהפסקת האש הזאת, בין השאר מטחי הרקטות שנפלו אתמול על שדרות, והממשלה מאיימת שאם ימשיכו להפר את הפסקת האש היא תשקול צעדים חמורים. הפכנו להיות בדיחה בכל המזרח התיכון כנראה. אדוני סגן השר, אני יודע שתאמר לי שהתוכנית לפינוי זיקים היא חלק מתוכנית להעברת הטירונות לסמכויות, ואין בה משום נסיגה, חלילה, של צה"ל מעוטף-עזה, אבל לפני כמה שנים, אתה ודאי זוכר – היית בצבא אז – תקפה חוליית מחבלים בסיס צה"ל, השי"ן-גימ"ל ברח, וחיילים שלא הספיקו לאחוז בנשקם נהרגו באוהליהם. השי"ן-גימ"לים הם חיילי מינהלה, אדוני סגן השר, וכידוע לך היטב, חיילי מינהלה עוברים אימון בבסיסי טירונות כלל-צה"לית, ובהם הבסיס בזיקים. איזה מין שיעור חינוכי אנחנו מעבירים לטירוני צה"ל, שאסור להם להיות במקום שיש בו סכנה? שבמקום שיורים בו רצוי שהם לא יהיו? השי"ן-גימ"לים האלה שומרים על בסיס הקריה, אדוני סגן השר. מחר, חס וחלילה, תתקוף את הבסיס הזה חוליית מחבלים, והשי"ן-גימ"ל שוב יברח, כי כך לימדו אותו מפקדיו – זאת הדוגמה האישית שמפקדת צה"ל נתנה לו: שלא ראוי להחזיק טירונים וחיילים שאינם לוחמים במקום שיש בו סכנה. התהפכו היוצרות, אדוני סגן השר; שכחנו שתפקידו של הצבא – גם חיילים וחיילות שאינם לוחמים – את נחל-עוז איישו בחיילות צה"ל – לא בלוחמים, כשהיה חשוב לאחוז בגבול. היו שם חיילות נח"ל – מבשלות במטבח, לא לוחמות, אבל איש לא חשב לסלק אותן ממקום שיש בו סכנה. שכחנו שלצה"ל יש תפקיד חינוכי כלפי חייליו, וגם כלפי חיילי הטירונות שאינם מיועדים להיות לוחמים? תודה רבה.
תודה. גברתי היושבת-ראש, אדוני השר, חברי חברי הכנסת, אבקש לדבר דקה על ערכים ונורמות וקריטריונים. בעסקת ה"חיזבאללה" עברנו על כלל שהיה נקוט בידינו, שאנחנו כנראה לא משחררים רוצחים חיים תמורת גופות, לצערנו. היום אני קורא בדאגה בתקשורת שיש כוונה גם לשנות את הקריטריונים שהיו נקוטים בידינו ביחס לשחרור אסירים עם דם על הידיים. עכשיו כבר לא רוצים לבדוק כמה דם יש על הידיים, אלא הולכים לכתוב קריטריונים חדשים לגבי רמת המסוכנות העתידית של המשוחררים. יש טעם לקבוע קריטריונים אם מתכוונים לדבוק בהם. אם הקריטריון שנקבע בעסקות הקודמות נשחק לחלוטין בעסקות הנוכחיות, אולי לא נכון בכלל לקבוע קריטריונים מהסוג הזה. יש טעם בערכים אם מתכוונים לעמוד בהם. יש טעם בקריטריונים אם מתכוונים לדבוק בהם. אחרת, אנחנו עושים את עצמנו ללעג ולקלס.
גברתי היושבת-ראש, איך לנהוג, לקרוא ככתבה וכלשונה את השאלה?
ביקשתי לשאול על שני דברים: האחד – על המועצה במצפה-רמון, והשני – על עיריית טבריה. במצפה-רמון היתה החלטה של מנכ"ל קודם של משרד הפנים לפזר את המועצה. המנכ"ל הנוכחי הפך את ההחלטה על פיה. לא את ראש המועצה הדיחו אלא פיזרו את המועצה. המנכ"ל הגיע לשדולה למאבק בשחיתות, נימק את החלטתו, ואמר שאף-על-פי-כן עינו של משרד הפנים פקוחה על המועצה במצפה-רמון ועוקבים אחרי פעולותיה, ואם הן לא יעלו בקנה אחד עם מדיניות המשרד, אז יכולים לשנות את ההחלטה. לאחרונה שמענו שהמועצה במצפה-רמון החליטה לפטר את מזכיר המועצה – מישהו שנמצא בתפקידו כבר כמה שנים. זה תפקיד חשוב מאוד לקראת בחירות לרשות מקומית. האם הדבר עולה בקנה אחד עם מדיניות המשרד, והאם הוא עולה מהתחייבותו של המנכ"ל להמשיך ולעקוב אחרי מה שקורה במצפה-רמון?
תודה, אדוני השר. השאלה השנייה עוסקת במבקר עיריית טבריה. המבקר פרסם דוח חמור לגבי התנהלותו של ראש העיר, ולדבריו, לפחות, מייד לאחר פרסום הדוח הזה החל מסע של התנכלויות. הגישו נגדו תלונה לבית-הדין המשמעתי, חדרו למחשב שלו, הוציאו ממנו חומר. ראש העיר נוהג, להבנתי, כפי שרבים מהאנשים שמועלות נגדם תלונות על שחיתות נוהגים – הם פותחים בהליך כדי לרדוף את המתלונן. לי אין כלים לדעת מי מהם צודק, אבל האם יש בידי המשרד דרך לעכב את הרדיפה של חושפי שחיתות או אנשים שפותחים פרשה, מפרסמים על-פי תפקידם דוח ביקורת, ומייד לאחר מכן נפתחים נגדם הליכים משמעתיים, הליכים פליליים, תלונות כאלה ואחרות? מה שקורה בחתך הארצי – לא רק בתחום משרדך – הוא שחושפי שחיתות לוקים, ואנחנו לא יודעים מי צודק במשך שנה, שנתיים, שלוש; עוד מעט בחירות.
במקרה הזה המשטרה המליצה על העמדתו לדין – – –
תודה. גברתי היושבת-ראש, גברתי השרה, חברי חברי הכנסת, הממשלה הזאת אינה ראויה לאמון משום שהיא סובלת מפשיטת רגל ערכית ומוסרית, גם על רקע העסקה עם ה"חיזבאללה" – העסקה של החלפת גופות חטופים ברוצחים חיים. הממשלה הזאת אינה ראויה לאמון בגלל פשיטת רגל ביטחונית. הערבים יורים בנו בדרום ואנחנו מזרימים סחורות וחשמל לעזה. נלחמים במוסדות הצדקה כביכול של ה"חמאס" ביהודה ושומרון ומזרימים מאות מיליונים לשלטונות ה"חמאס" בעזה. אנחנו לא משיבים אש על הפרות של הפסקת האש, והגלגל יתהפך לגמרי, חברי חברי הכנסת, כפי שכנראה מגיע לממשלת כסילות, אבל לא מגיע לאזרחי ישראל. במקום להתנות את הפסקת האש בדרום בשחרור גלעד שליט, עכשיו הערבים מתנים את המשך המשא-ומתן על שחרור שליט בהבלגה של ישראל על כך שהם יורים בנו בדרום. הממשלה הזאת אינה ראויה לאמון, חברי הכנסת, משום שהיא הקדישה לוונדטה הפרטית של חיים רמון – עבריין מורשע במעשה מגונה – יותר זמן מכפי שהקדישה לשחרור רוצחים חיים תמורת גופות. הממשלה הזאת ראויה לכך שהכנסת תביע אי-אמון בה, ואם נאסוף את מה ששר הביטחון אומר על ראש הממשלה ולהיפך, ואת מה ששרת החוץ אומרת על ראש הממשלה ועל השר לביטחון הפנים, ועוד – אם להם אין אמון באולמרט, למה שלמישהו בישראל יהיה אמון בו? חברי הכנסת, יש מכנה משותף אחד לססמה שבשמה הסכימה הממשלה לשחרר רוצחים תמורת גופות ולאי-אמון הכללי בראש הממשלה על רקע שחיתותו וכשליו. הרי אלה אמרו: צריך להחזיר את הבנים הביתה בכל מחיר, ואלה אומרים: אולמרט הביתה. לכן היום אזרחי ישראל יודעים מהו צו השעה – להחזיר את אולמרט הביתה בכל מחיר. תודה רבה.
אדוני היושב-ראש, תודה, חברי חברי הכנסת, קראתי ב"הארץ" היום שכוחות צה"ל פשטו על משרדים של אגודות צדקה אסלאמיות בשכם, סגרו והחרימו רכוש ומסמכים. שמעתי גם ששר הביטחון הוציא מחוץ לחוק 36 קרנות מרחבי העולם המשמשות צינור להזרמת כספים ל"חמאס". נניח שזה בסדר, אבל מה עושה היד השנייה? היד השנייה שולחת משאיות עמוסות מיליוני שקלים לרצועת-עזה, כדי למנוע כביכול משבר הומניטרי שם, אבל מי שמקבל שם את הכסף היא לא אגודת צדקה – שקרוב לוודאי תעביר את הכסף ל"חמאס" – אלא ה"חמאס" ישירות מקבל משאיות עמוסות מיליוני שקלים, כדי לשלם למחבלים של ה"חמאס" משכורות. זה לא חלם? זה לא טמטום?  סוגרים צינור של שני צול כדי לפתוח את המוביל הארצי עם הכסף לעזה?
אדוני היושב-ראש, אדוני השר, תודה רבה על ההזדמנות לשאול. יש משהו בארץ-ישראל שהוא מחולל נסים, כנראה: אדם בן 140 מקבל קצבאות ומצביע לכנסת; אשה יולדת שלוש פעמים בשנה בבית-החולים "סורוקה". ארץ של נסים. כדי לבטל את האפשרויות הללו הוצע כבר בעבר כמה פעמים שיהיה קישור ישיר בין מחשבי משרד הפנים ומרשם האוכלוסין לבין מחשבי הביטוח הלאומי. כשדיברתי עם אנשי הביטוח הלאומי הם אמרו לי שכשהם רוצים משהו ממשרד הפנים הם מקבלים את כל המידע, ואם משרד הפנים רוצה משהו מהביטוח הלאומי – שיבקש. עדיין שר הפנים אומר לי שהוא לא מצליח לקבל מהביטוח הלאומי את הנתונים; מי חי, מי מת, מי נולד, מי מקבל קצבה, מי עזב את הארץ – כל הדברים האלה יכולים לחסוך כסף רב למדינת ישראל. מתי יהיה לנו סוף-סוף קישור און-ליין ישיר בין המחשבים?
אדוני השר, הרשות הפלסטינית היא לא מדינה. אני מבין למה הזמנת את נציגי אש"ף, כי "פתח", הארגון הפועל מטעמם, הוא ארגון טרור שגם בימים אלה יורה עלינו מעזה ואחראי לחלק גדול מפעולות החבלה ביהודה ושומרון. אם הזמנת אותם כמומחים לטרור אני מבין, אבל אני מניח שאתה יודע שהנפת דגל אש"ף בירושלים והענקת מעמד מדינה לרשות הפלסטינית לא גובו מעולם בהחלטות ממשלה בישראל, והדבר גרר גל גדול של ביטולי הזמנות למלון "ענבל" בירושלים. אני מניח שאתם מודעים לזה שאתם תגרמו גם בעתיד נזק לכל מוסד שירצה או יידרש על-ידיכם להניף – מנהל המלון, אגב, אמר שהוא מחה באוזניכם לפני כן ואמר שיש רגישות רבה להנפת הדגל, אבל אתם כפיתם את ההנפה הזאת עליו. האם באמת כפיתם עליו את הנפת הדגל בירושלים?
תודה, אדוני השר. בתשובתך על שאלתו של חבר הכנסת אמסלם אמרת שתיאורים כגון "פרובוקטורים", שמפקד מרחב חברון השתמש בו, הולמים את התיאור של ארגוני השמאל הקיצוני הפעילים בחברון. אם זה נכון – אגב, לא ענית על שאלתי החמישית: האם הוצאו צווי הרחקה מהעיר חברון לאותם פרובוקטורים, כדבריך, כפי שמוצאים מעת לעת לאנשי היישוב היהודי בחברון? האם התיאור המפורט והנרחב שנתת על הפעילות שם, על כך שאחרי כל זה לא היו עצורים בין הארגונים האלה, ויש שני כתבי אישום, לא מעיד על איפה ואיפה, שכן בהר-חברון יש עשרות רבות של יהודים עצורים שיש נגדם כתבי אישום או שהורחקו,
הן צוטטו מפיו של מפקד המשטרה.
גברתי היושבת-ראש, תודה, חברי הכנסת, השבוע התבשרנו כי חברנו חבר הכנסת ד"ר אחמד טיבי הסתובב במסדרונות ועידת הים התיכון של סרקוזי ולא היה ברור, לפחות לא לעיתונאים, אם הוא ייצג שם את כנסת ישראל או את הרשות הפלסטינית.
זה שלא ברור את מי הוא מייצג, את ישראל או את הרשות, זה לא חדש. גם בתקופה שהוא היה יועצו של ערפאת, הנאמנות לא היתה ברורה. אבל זה שראש ממשלת ישראל, תמורת צל צלו של סיכוי לנגוע בשרוול של אסד, היה מוכן למחול על הפגיעה בישראל ולקבל את העובדה שמארגני הכנס מזמינים גם את ראש המדינה בישראל, את ראש הממשלה בישראל, וגם נציגות של מיעוט לאומי – זה פחות או יותר כאילו נשיא ישראל היה מזמין את מלך ספרד וגם את ראש מחתרת אט"א, שדורשת עצמאות לחבל הבסקים. אני סבור שראוי היה שראש הממשלה ימחה באופן פורמלי על הפגיעה בישראל.
תודה. גברתי היושבת-ראש, אדוני השר, מהאיגרא רמא של יחסי הרשות המחוקקת והרשות השופטת לבירא עמיקתא של מח"ש – המחלקה לחקירות שוטרים. הניסיון האישי שלי, וגם של חברי כנסת אחרים שפנו אל מח"ש, הוא ניסיון רע. האמון הציבורי במחלקה לחקירות שוטרים הולך ויורד. התחושות נעות ממחלקה שסובלת מחוסר יעילות אנוש עד למחלקה שעוסקת בטיוח חקירות שוטרים. מה בכוונת השר לעשות כדי לשפר את תפקוד המחלקה לחקירות שוטרים, אשר נמצאת במשרדך ותחת אחריותך?
תודה, אדוני היושב-ראש, תודה, אדוני השר. אני חושב שבתשובתך הבהרת היטב את טיב הקשיים העומדים בפני השוטרים שעל הר-הבית, אבל יכול להיות שהקשיים הללו נובעים גם מהמטלות שהטלת עליהם. למשל, החובה של השוטרים לעקוב בקפידה אחר שפתותיהם של המבקרים משום איסור המלמול החל על יהודי בהר-הבית; או שמכריחים אותם להסתכל על העפעפיים של היהודים שמבקרים שם, לראות שמא הם עוצמים את עיניהם בתפילה חרישית, כי גם זה אסור. האם המטלות הבלתי-אפשריות הללו לא מוסיפות באופן שבלתי אפשרי לעמוד בו על הקושי של אותם שוטרים?
אדוני היושב-ראש, סליחה, יש בלבול; השר הציג את החוק שאני העליתי, על הלוח מופיע חוק אחר, ואתה שאלת את המציעים של החוק האחר. אנחנו מדברים פה על שני חוקים שונים – על הלוח מופיע חוק חובת המכרזים, ואילו השר דיבר על נכה המתגורר בבית הוריו.
אדוני היושב-ראש, שרים, חברי הכנסת, אני התביישתי להיות אזרח ישראלי השבוע בגלל מה שראיתי בוועידה בפריס. ראיתי את ראש הממשלה שלי מוכן לזחול אם ייתנו לו צילום משותף עם אסד. מוכן לכל התחייבות, לכל השפלה, תמורת לחיצת יד. ועם מי? עם מי שמממן ומאכסן ארגוני טרור רצחניים אצלו בבית. עד כדי כך היה אולמרט להוט לצילום משותף, ללחיצת יד, לנגוע לו בשרוול. הוא היה מוכן להפוך את אסד, המנודה והמצורע, לשבור את טבעת החרם העולמית עליו רק כדי לזכות – במה? עוד מה? עוד אילו יומיים בשלטון? עוד איזו תמונה שתשפר את מעמדו השחוק עד לאפס? והשפלה על גבי השפלה היה מוכן אולמרט לספוג, ואנחנו אפילו לא שמנו לב, מכך שמארגני הכנס טרחו להזמין בנוסף על ראש ממשלת ישראל גם את סגן יושב-ראש הכנסת, אחמד טיבי, שלאף אחד לא היה ברור אם הוא מייצג שם את ישראל, את רשות הטרור ביהודה ושומרון או את ה"חמאס" ברצועת-עזה. העיתונאים שאלו: את מי הוא מייצג שם? כמובן שאת ידו של טיבי אסד מוכן ללחוץ. להבנתו הוא מייצג את ענייניו בפרלמנט הישראלי. ואולמרט מבין את העניין ומבין מה זאת אומרת שמארגני כנס מזמינים לא רק ראש ממשלה אלא גם חבר כנסת שקורא תיגר על דמותה של מדינת ישראל כמדינה יהודית. כאילו הזמינו לכנס אחד את ראש ממשלת ספרד ואת ראש מחתרת אט"א הבסקית, הדורשת בדלנות. זו ההשוואה, ואולמרט מבין את זה. אבל בשביל הסיכוי, שלא התגשם, כמובן, כי את המרחק של מטר ועשרים מידו המושטת של אולמרט לשרוולו של אסד אי-אפשר לגשר לא על-ידי התרפסות ולא על-ידי חנופה. אפשר יהיה לגשר עליו אם ישראל תעמוד כמדינה עצמאית, גאה, מוכנה להילחם על זכויותיה גם במשפחת העמים. בהתרפסות לא משיגים דברים כאלה. תודה רבה.
אדוני השר, תודה. המצב שאתה מתאר הוא באמת מצב אסוני.
מדינה מתוקנת לא יכולה להשלים עם מצב כזה. אבל מה שתיארת קודם הוא שאנחנו כלואים בסבך של בג"צים – פטור מחובת מכרזים לזה שהתמודד ולא זכה או שנפסל המכרז. השאלה היא אם שקלתם מכרז בין-לאומי, כלומר לפתוח את המכרז למתחרים רבים, כי יש מדינות בעולם שהדברים האלה כבר יושמו אצלן, ויכול להיות ששם יש חברות אחרות. השאלה השנייה היא: אנחנו תקועים בסבך בג"צים. האם הצעד שלכאורה הוא לא רלוונטי לעניין הזה אבל בלית ברירה צריך ללכת אליו הוא חקיקה ספציפית לטובת תעודת הזהות, כדי לגשר על הבעיה המשפטית?
אדוני השר, תודה. השאילתא הזאת היא אכן מדצמבר 2007, ולכן חלק מהשאלות כבר נענו על-ידך גם מעל הדוכן הזה בהזדמנויות אחרות. האם נכון להיום תפקודה של המועצה במצפה-רמון משביע את רצונך?
אדוני היושב-ראש, חברי חברי הכנסת, החוק הזה יצא לדרך משום שטרור ביולוגי הוא אחד האיומים החמורים ביותר המונחים לפתחנו, ולא רק בארץ אלא גם בעולם כולו. פעמים רבות אלה הרוצים לעשות שימוש במחוללי מחלות שונים – חיידקים, פטריות, וירוסים וכיוצא באלה מרעין בישין – עושים שימוש לא רק במחקרים שלהם אלא גם במחקרים של הקהילה האקדמית, שנועדו דווקא לצרכים חיוביים, אבל בלא כוונת זדון, בלא משים, כתגליות מקריות במהלך המחקר, יש במחקרים הללו ממצאים שיכולים לשרת גורמים עוינים, אם ארגוני טרור ואם מדינות חורשות רעה. חוקים דומים נחקקו במדינות המערב לאחר ה-11 בספטמבר, שבו ארצות-הברית התעוררה והבינה שיש גורמי טרור רבי עוצמה בעולם, העלולים לנסות לחולל אסון רב נפגעים או אירוע שבו המונים ייפגעו או, חלילה, ימותו. לפיכך, החוק בא להסדיר את חובת הדיווח לגורמים האקדמיים המחזיקים ברשותם רשימה של מחוללי מחלות מסוכנים, כמו אנתרקס או אבעבועות שחורות או אבולה, ועוד צרות אחרות, והרשימה ארוכה. הרשימה, כמו גם עיקריו של החוק כולו, גובשה בעבודתה של ועדה שמונתה על-ידי המועצה לביטחון לאומי והאקדמיה הישראלית למדעים, שממצאיה פורסמו בינואר השנה. הרשימה של מחוללי המחלות נלקחה מתוך המלצות הוועדה הזאת, וכן עיקרי החוק הזה. החוק, אמרנו, עוסק בחובת דיווח על החזקת מחוללי מחלה ועל הסדרת הביצוע של המחקר עצמו באמצעות ועדת מחקר מוסדית או ועדת מחקר חיצונית למוסד, שתאשר את קיום המחקרים. נותרו בעבודת ועדת המדע – שהשתתפתי בה לצורך החקיקה הזאת – שתי סוגיות שילובנו בהמשך לקראת הקריאה השנייה והשלישית. אחת מהן היא הניסוח הסופי של רשימת המחוללים, שהיא רשימה ארוכה ומורכבת, ויש חוקרים שרוצים להוסיף עליה או לגרוע ממנה מחוללי מחלות מסוימים. הסוגיה השנייה – יש בה איזו התנגשות בין החופש האקדמי, ודאי החופש האקדמי לפרסם, ובין הצורך להגן על תושבי המדינה ואזרחיה. אז גם סוגיית הפרסום תזכה לליבון ולחידוד נוספים בעבודה לקראת הקריאה השנייה והקריאה השלישית. החוק הזה נועד להגן על האזרחים ולמנוע שימוש לרעה בתוצרים של מחקר מדעי, ואני קורא לחברי הכנסת לתמוך בו. תודה רבה.
אדוני היושב-ראש, תודה. אתמול פתחתי את העיתון וראיתי שמרוחים על שמונה עמודים תמלילי חקירתו של ראש הממשלה על-ידי משטרת ישראל. אני לא חשוד כמי שנמנה עם חסידיו של ראש הממשלה, אבל לא ידעתי על מי לכעוס יותר: על ראש ממשלה שמנצל לרעה את מעמדו, ובתרגילי סחבת של עורך-דין מנסה להקציב למשטרה זמן לחקור אותו ולא לנכות מזמן החקירה שיחות טלפון, והוא יושב ורושם כל שאלה ושאלה שהוא נשאל כדי לסחוב זמן, ובסופו של דבר החקירה לא יכולה למצות את עצמה – ודאי שבעניין הזה הוא או חוקריו נכשלו במבחן בוזגלו כיוון שלא העניקו לכל נחקר בישראל את אותן זכויות יתר שהעניקו לו – או לכעוס על אלה שהדליפו את פרוטוקול החקירה הזה ובכך מנהלים משפט בתקשורת. הערה אחרונה, אדוני. אנחנו מציינים בימים אלה שלוש שנים לגירוש מגוש-קטיף. אלפי מתיישבים בלי בית קבע נכון ליום זה.
תודה, גברתי השרה. האם במזרח-ירושלים ממשיכים ללמד על-פי תוכנית הלימודים הירדנית-הפלסטינית? האם אין בתוכנית הלימודים מרכיבים של שנאה ושלילת קיומה של ישראל כמדינה יהודית? מה בדעת המשרד לעשות כדי להיאבק בתופעת ההעתקות והטיית תוצאות מבחני הבגרות במגזר הערבי?
מובן שלא ענית לי על השאלה.
האם בכוונתך להיאבק בתופעת ההעתקה, שרווחת יותר במגזר הערבי?
אבל זה קיים יותר במגזר הערבי.
אדוני היושב-ראש, אדוני השר, חברי חברי הכנסת, למרות האווירה המינורית זה חוק באמת מהפכני. זאת הפעם הראשונה שאדם יוכל להחליט לאיזה בית-חולים הוא הולך – בשלושה תחומים קריטיים: כירורגיית לב, כירורגיית מוח וטיפול בגידולים ממאירים. אני שמח שהממשלה תומכת בהצעת החוק הזאת, בניגוד ל"דילים" שהיו קודם בין קופות-חולים ובין בתי-חולים מסוימים, ואדם לא היה יכול להרגיש שבאותם תחומים הכי קשים, הכי רגישים, שהכי מסכנים את חייו – הוא לא יכול לקבל טיפול במקום שהוא מאמין שהוא הטוב ביותר. כשנשלים את החקיקה בתחום הזה נצליח לפרוץ דרך בתחום זכותו של אדם לבחור מי יטפל בו. תודה רבה.
אדוני היושב-ראש, תודה, רבותי השרים, חברי חברי הכנסת, הצעת חוק זו של חברת הכנסת עמירה דותן ושלי באה לומר שבמקרים רבים חוקים, טובים ככל שיהיו, לא מצליחים לסתום פרצות שאנשים שרוצים לעבור דרכן או לעקוף אותן ימצאו תמיד, ובארגונים רבים, ולכן חשוב מאוד לטפח ולעודד את האתיקה הפנימית בארגונים. החוק נועד לתמרץ – לעודד ארגונים ליצור קוד אתי משלהם ולדבוק בו. אנחנו מאמינים שבעזרת החוק נוכל במקרים רבים לשפר את נורמות ההתנהגות בלי צורך בעירוב המערכת המשפטית ובאכיפה הפלילית. תודה רבה.
אדוני היושב-ראש, תודה, רבותי השרים, חברי חברי הכנסת, החוק עוסק באחת הסוגיות המורכבות של המערכת המשפטית שלנו. היועץ המשפטי לממשלה נושא כובע כפול, שלא לומר כובע משולש. לפני שבועות מספר ראיתי צילום מישיבת הממשלה, מתוך אותם, מה שקוראים "פוטו-אופ", המקובלים בתחילת ישיבה. וראיתי שם גם את היועץ המשפטי לממשלה, שאני יודע שהוא אומר שהוא משתדל שלא להיות בכל אחת מישיבות הממשלה, בניגוד לקודמיו. ראיתי את מר מני מזוז, המוחזק בעיני אדם ישר ואיש משפט טוב, וריחמתי עליו. לא ידעתי אם הוא עורך-הדין של הממשלה או התובע של הממשלה. זה כמעט בלתי אנושי לשבת עם שרי הממשלה, לייעץ להם, להיות היועץ המשפטי שלהם, ולחזור למשרד ולהכין את כתבי התביעה נגד חלק מהם. אם יש משהו שמוגדר כניגוד עניינים – זה המצב. אדם לא יכול להיות גם הסניגור וגם הקטיגור של אותו אדם. אלה שמתנגדים להצעת החוק שאנחנו מבקשים להעלות, שעיקרה הפרדה בין תפקיד היועץ המשפטי לתפקיד התביעה הכללית, הפרדה שקיימת ברבות ממדינות העולם, אומרים: אנחנו עלולים להחליש את מעמדו של היועץ המשפטי לממשלה, מעמד הנובע מעצם העובדה שהוא מחזיק בכוח רב, דווקא מתוקף העובדה שהוא התובע הכללי. כשנשיא בית-המשפט העליון, ברק, אמר שהמלצת היועץ המשפטי לממשלה מחייבת את שרי הממשלה, הוא אמר את זה בין השאר משום שליועץ המשפטי לממשלה יש מעמד עצמאי מאוד. מנין נובע מעמדו העצמאי? לא מהעובדה שהממשלה שכרה את שירותיו כיועץ, אלא מהיותו התובע, ושם בוודאי אין איש חולק על כך שהוא צריך להיות עצמאי לחלוטין. עכשיו – יש לשרי הממשלה יועץ שהם חייבים להישמע לו. אם הוא נתן להם, למשל, עצה שאינה טובה – קורה, אנושי, טעות – והם עשו בעקבות זאת מעשה שהוא בגדר עבירה על החוק, מי יתבע אותם? זה שנתן להם עצה לעשות כך? ולהם לא היה בכלל שיקול דעת, לטענתו של הנשיא ברק, והם היו חייבים לקבל את עצתו. ניגוד העניינים בנושא הזה הוא עד כדי כך ברור, שגם הטענה שאנחנו עלולים, כביכול, להחליש את מעמדו של היועץ המשפטי לממשלה, איננה יכולה להישמע. אני ער לדעות שאומרות לי: דווקא בשעה שהיועץ המשפטי לממשלה עסוק בחקירות כנגד ראש הממשלה – וזה סוד גלוי שאני הייתי רוצה לראות ביציאתו מהמפה הפוליטית – אסור לך להפריע לו, אסור לך לפגוע בו. אבל לא יכול להיות שהבסיס החוקי של המערכת המשפטית שלנו יהיה רעוע עד כדי כך, נגוע בניגוד עניינים עד כדי כך, שאנחנו נקבע את עמדתנו בסוגיה העקרונית הזאת על סמך אירוע כזה או אחר או צירוף נסיבות כזה או אחר. החוק שאני בא להציע לא בא להחליש את מר מני מזוז, אלא בא לייצב ולעשות את עשיית הצדק במדינת ישראל נכונה יותר. אני יודע שיש מחלוקת קשה בתוך משרד המשפטים בעניין הזה, היא התפרסמה. גם בוועדת השרים לענייני חקיקה היה ויכוח קשה בין שר המשפטים, שתומך בחוק, ובין היועץ המשפטי לממשלה, שמתנגד לחוק. כן, ויש מדינות שנוהגות כך ויש מדינות שנוהגות אחרת. יש מדינות שנהגו למנות תובע מיוחד במקרים שראש המדינה עומד לחקירה, וגם זה לא ממש הצליח בארצות-הברית. על כל פנים, מצב העניינים עכשיו הוא, שממשלת ישראל החליטה שהנושא הוא ראוי אבל שנוי במחלוקת, כבד משקל, ואולי לא נכון ששינוי מהותי כזה יבוא בעקבות הצעת חוק פרטית של חבר הכנסת ולכן שר המשפטים יקדם הצעת חוק ממשלתית. אני מקווה מאוד שכך יהיה. בכל מקרה, אני מקווה להביא את הנושא הזה להצבעה מייד לאחר הפגרה ואני מקווה שתצטרף לכך הצעת חוק ממשלתית. תודה רבה.
גברתי היושבת-ראש, את החוק הזה הגשתי בהליך דחוף על-פי בקשת משרד הבריאות, בוודאי שר הבריאות היושב כאן יוכל לאשר את דברי. החוק נולד כתוצאה מפרשת "רמדיה", כאשר בעקבותיה עומדים לדין, גם בימים אלה, כמה עובדים של משרד הבריאות באשמת רשלנות שגרמה לנזקים חמורים. הנושא הוא סבוך. החוק לא בא לפטור מחובת קפדנות ועמידה בסטנדרטים מקצועיים נאותים את עובדי הפיקוח של המדינה. אבל הוא בא לפתור מצב משברי שבגללו, בעקבות העמדתם לדין של אנשי משרד הבריאות, יש מחסור חמור במדינת ישראל במזון לתינוקות, במזונות מיוחדים, רפואיים, לאוכלוסיות של מבוגרים, קשישים, חולים במחלות מטבוליות שונות, משום החשש של עובדי פיקוח שמא תוטל עליהם אחריות פלילית גם כשהם עושים את מלאכתם בתום לב, בלא זדון, לא מתוך אדישות חלילה, והם יעמדו לדין. יש דקויות משפטיות שצריכות להיות מבוררות היטב בהמשך הליכי החקיקה. שר המשפטים תומך עקרונית בחקיקה הזאת, אבל המחלוקת המשפטית צריכה להתברר וההגדרות ודאי לא יהיו בסוף התהליך כפי שהן מוגדרות היום בהצעת החוק הטרומית. בגלל הלחץ של הזמן, גם בגלל סוף כנס הקיץ של הכנסת, ההגדרה המופיעה בנוסח הטרומי בוודאי לא תהיה ההגדרה הסופית של המצב המשפטי הזה. אני קורא לחברי הכנסת לתמוך בהצעת החוק הזאת על מנת לזרז את פתרון המשבר שנוצר כתוצאה מפרשת "רמדיה". תודה רבה.
נדמה לי שכולם הסירו אותן, לרבות הסתייגויות הדיבור.
נדמה לי שכולם הסירו את ההסתייגויות. גברתי היושבת-ראש, רבותי השרים, חברי חברי הכנסת, חופש העיסוק מעוגן אצלנו בחוק-יסוד, ואומר, לכאורה, שכל אדם יכול לעסוק בכל מקצוע. אבל ברור לנו שלמרות חופש העיסוק לא היינו רוצים שיבוא אדם ויטען שהוא מנתח מוח אם איננו כזה. אנחנו היינו רוצים שאדם ילמד רפואה ואחר כך יתמחה. כלומר, אנחנו מכירים במצב – אנחנו יודעים להגביל את חופש העיסוק והוא איננו בלתי מוגבל. אבל במשך שנים משרד הבריאות עסק בהכרה בבעלי מקצועות שונים ובמתן תעודות להם, מתוקף תקנות שהתקין, קרי: כלי מינהלי. קבע בג"ץ לפני כארבע שנים, שאי-אפשר להגביל חוק-יסוד בתקנה מינהלית, והנחה את משרד הבריאות ללכת לחקיקה ראשית כדי להסדיר את העיסוק במקצועות הרפואה. כיוון שמסיבות שונות נתקל משרד הבריאות בקושי, בחילוקי דעות בין המקצועות הרפואיים, עשה חבר הכנסת טיבי מעשה, נטל את טיוטת החוק ועיצב אותה להצעת החוק הפרטית שלו, שאנחנו מביאים היום לקריאה שנייה ולקריאה שלישית. היה לי הכבוד, מטעם ועדת העבודה, הרווחה והבריאות, לשמש יושב-ראש ועדת המשנה לענייני החוק הזה בשנתיים האחרונות. החוק נועד להסדיר, לראשונה, את העיסוק בכל מקצועות הבריאות. מטרתה של הצעת החוק להבטיח רמה מקצועית הולמת של העוסקים במקצועות הבריאות ולהגן על בריאות הציבור. הליכי החקיקה היו ארוכים ומורכבים. היה צורך לשבת ולדון ולשאת ולתת עם קבוצות מקצועיות שונות; כל אחת, כמובן, רצתה להגן גם על הטריטוריות הפרופסיונליות שלה, ואנחנו השתדלנו לראות, בכל רגע נתון, גם את טובת החולים וגם את טובת העוסקים במקצוע. בשלב זה של החוק – אני מדגיש, בשלב זה – מה שמובא להצבעתכם היום, חברי הכנסת – אנחנו מסדירים את העיסוק בארבעה מקצועות מתוך המגוון הגדול של מקצועות הבריאות. אנחנו עוסקים בריפוי בעיסוק, בפיזיותרפיה, בתזונה – דיאטנות ובהפרעות בתקשורת. יש כוונה להסדיר במסגרת החוק הזה, בהמשך, את העיסוק במקצועות בריאות נוספים, ואני מזכיר לכם, חברי הכנסת, שלאחרונה אישרתם בקריאה טרומית שתי הצעות חוק – אחת שלי, אחת של חבר הכנסת טיבי – שמסדירות את העיסוק במקצועות בריאות רבים נוספים. החוק המוצע בפניכם היום מסדיר את מתן התעודות על-ידי משרד הבריאות, וקובע את תנאי הכשירות לקבלת תעודה במקצוע הבריאות. מתן התעודות הללו יאפשר לציבור המטופלים – וגם למעסיקים – לדעת כי כשירותו ורמתו המקצועית של המטפל שהוא בעל התעודה נבדקו ואושרו על-ידי משרד הבריאות. בחוק יש סעיפי ייחוד תואר, כדי שאדם ידע שאם מטפל נושא בתואר פיזיותרפיסט, למשל, רק הוא פיזיותרפיסט ולא אדם שמתחזה להיות כזה. אנחנו עוסקים גם בפעולות ייחודיות, אם כי במקצועות שבהם הבאנו לפניכם היום לא הוגדרו פעולות ייחודיות כאלה. יכול להיות שפעולות כאלה יוגדרו בהמשך תהליכי החקיקה למקצועות נוספים, או למומחיות-על במקצועות הללו, וכן יש איסור התחזות כמי שהוא בעל מקצוע בריאות. אנחנו קובעים בחוק הזה שטיפולים פארה-רפואיים במסגרת חוק ביטוח בריאות ממלכתי ובמסגרת חוק חינוך מיוחד, יוכלו להינתן רק על-ידי בעל תעודה על-פי החוק הזה. החוק לא קובע איסור עיסוק, בשל הקושי להסדיר את תחומי העיסוק של כל אחד ממקצועות הבריאות בינם לבין עצמם ובינם לבין מקצועות הרפואה המשלימה. החוק כולל כללי אתיקה ודין משמעתי, וחובות זהירות והגינות גם כלפי המטופל, ומכיל גם הוראות מעבר רחבות, שנועדו לתת מענה לאנשים שהיום עוסקים בפועל במקצועות הללו ואינם עונים לחלוטין על כל הגדרות החוק; הם יוכלו להמשיך לעסוק בכך בתקופת המעבר, ובלבד שיעמדו בתנאי החוק בהמשך. אני קורא לכל חברי הכנסת להצביע בעד הצעת החוק הזו בקריאה השנייה ובקריאה השלישית, ומברך בהזדמנות זו גם את חבר הכנסת טיבי על העבודה הרבה שהשקיע בחוק, בכל הליכי החקיקה. כמדומני שכל המסתייגים הסירו את הסתייגויותיהם.
קובעים מהו מוסד מוכר, מהם הקריטריונים שעל-פיהם האחראי על מקצועות הבריאות במשרד הבריאות מכיר במקצוע, מהן תקופות הלימודים וההכשרה המעשית הנדרשת בכל מקום – – –
החוק הזה עוסק היום רק בארבעה מקצועות. לרוקחים יש פקודת הרוקחים, זה מכוח פקודה אחרת, אבל במקצועות בריאות נוספים נגדיר גם מקצועות אחרים, לא את הרוקחים. הרוקחים – מסודרים.
אדוני היושב-ראש, בימים שהשר אדרי היה סגן השר לביטחון הפנים, אחד מהשוטרים שלו, במקרה דרוזי, גרם לי נכות של 10% על-ידי תקיפה ברוטלית. אני מציע להוריד את העניין העדתי, הגזעני, לנקות אותו מסדר-היום של הדיון. אנחנו צריכים להתייחס לתופעות האלימות על-ידי חיילים, שוטרים, אלימות בחברה הכללית. אני לא חושב שתקפו אותי בעמונה כי הייתי יהודי ואני לא חושב שתקפו את הבחור בחוף עתלית כי הוא היה דרוזי. אני מציע להוריד את זה מסדר-היום.
גברתי היושבת-ראש, תודה. אני חושב שרבים מהחברים שדיברו לפני שמו את האצבע על הנקודה הנכונה. הבעיה היא בכיבוש. אכן, הכיבוש הערבי של ארץ-ישראל, שהיה במאה השביעית, הוא שורש הבעיה. עד שלא נסלק את תוצאות הכיבוש הזה, לא ייפתר הסכסוך ולא יהיה פה שלום, ולכן אני מציע שהכנסת תתאחד בקריאה לחסל את תוצאות הכיבוש הערבי של ארץ-ישראל במאה השביעית, ויבוא לציון גואל.
ועדת הכנסת לא יכולה לשנות החלטה של מליאה.
גברתי, אני מבקש רשות דיבור לחצי דקה.
נכון, ועדת הכנסת לא יכולה לבטל החלטה של המליאה. המליאה החליטה לוועדת החוץ והביטחון. ועדת הכנסת לא יכולה לבטל החלטה שלה.
חבר הכנסת טיבי, המליאה הצביעה להעביר את הנושא לוועדת החוץ והביטחון. ועדת הכנסת לא יכולה לבטל החלטה של המליאה.
גברתי היושבת-ראש, אדוני סגן השר, חברי חברי הכנסת, העיתונות ידעה לציין השבוע נתונים מדאיגים ביותר, חסרי תקדים, ביחס להיקף הגיוס לצה"ל. אם המגמה הזאת תימשך, בקרוב מאוד לצה"ל יחסרו חיילים, חיילים רבים מאוד. היום הוצג בכנסת, לציון שלוש שנים לגירוש מגוש-קטיף, מחקר שערך "מאגר מוחות", שעסק בסקר בקרב מפוני גוש-קטיף, ובו נמצא ש-42% מצעירי הגוש אומרים שחל אצלם שינוי בנושא הגיוס לצה"ל, ובעקבות הגירוש הם אינם מוכנים לשרת כלל או שהם רוצים לדחות את הגיוס או לא להתגייס ליחידות קרביות – וזה אצל נוער שלפני הגירוש מגוש-קטיף כמעט 100% ממנו היה מתגייס, ומתגייס ליחידות קרביות. אני מניח שהשינוי הזה – אולי לא באותה עוצמה – משקף שינוי שעובר גם הנוער הכתום שלא גורש מהגוש, במחנה הדתי-לאומי ובמחנה הציוני-לאומי, שחל בו משבר עמוק מאוד בעקבות הפעלת צה"ל כצבא גירוש לפינוי גוש-קטיף וצפון השומרון. זה משבר ערכי אחד חמור מאוד, שמי שהחליט שצה"ל הוא שיישלח לעשות אותו, לא העריך עד כמה עמוק יהיה הקרע בעם אחר כך. המשבר השני שהתחולל הוא בעקבות מלחמת לבנון – מלחמת לבנון, שהיתה כושלת, שנתפסה כמהלך חסר מחשבה תחילה, אימפולסיבי מאוד, בלא תכנון, הססני, לא ראוי מבחינת היעדים שנקבעו, הפקודות שניתנו, ורבים מאוד מהחיילים שנשלחו ללבנון חשו זאת והעבירו את תחושותיהם לציבור הרחב, שהם נשלחו סתם כך, וחלקם מתו סתם כך. שני המשברים האלה, כשהם מצטרפים, בוודאי גורמים למשבר אמון קשה מאוד גם בהנהגת ישראל וגם בהנהגת הצבא, וגם לפגיעה במעמדו של צה"ל בעיני צעירים רבים. אחרי שני כישלונות כאלה, פלא שיש בכלל עוד צעירים שמוכנים להתגייס. רק אם כל האחראים לכישלון בלבנון ולפשע בגוש-קטיף ילכו הביתה, אפשר יהיה לשקם את האמון במדינה ואת אמון הנוער בצה"ל. תודה רבה.
אבל, אדוני סגן השר, מה שהוא אמר לא פתר את הירידה בגיוס.
אדוני היושב-ראש, חברי הכנסת, איזו גאווה היתה פעם להיות ישראלי. החקלאות, ההתיישבות, צה"ל, המדע שלנו. במה חטאנו היום שזו כמעט בושה להיות ישראלי? איך נפל העולם לרגלינו בהערצה אחרי "מבצע אנטבה", כשאמרנו לעולם: שום דבר לא רחוק מדי, שום דבר לא קשה מדי עבורנו. איננו מדברים עם רוצחים טרוריסטים. אנחנו נלחמים בהם. איננו סוחרים בדם. כל הנוגע בנו לא יינקה ומרחוק נביא אחינו, גם מציפורניהם של חיות אדם. ואיזו בושה היא היום להיות ישראלי כשאנחנו סוחרים עם "חיזבאללה" או משחררים רוצחים תמורת גופות, והעולם מניד ראשו למשבתנו, לשיתוקנו, לרפיסות ההנהגה, לשיתוק המוחלט שאחז בנו, לאובדן הרצון להגן על עצמנו. שמעתי היום כי ראש הממשלה אמר בוועדת החוץ והביטחון: עם 270,000 ערבים יהיו עוד דחפורים בירושלים. ושמעתי גם מפי המשנה שלו, עבריין המין חיים רמון, שאמר שצריך להיפטר משכונות ערביות בירושלים כי מחבלים רוצחים באו מהן. ואם היו רוצחים ערבים שיצאו מאבו-סנאן והתפוצצו בנהרייה? האם צריך להיפטר מיפו, כי מי מבניה הסיע את הרוצח מה"דולפינריום"? או למסור את כפר-כנא כי מי מבניו רצח חייל? ניפטר מג'ת כי משם יצא מחבל שהתפוצץ בחדרה? ונעביר לרשות הפלסטינית את כפר-מנדא שממנו יצא שוטר שרצח חייל בירושלים? מה אומר לנו חיים רמון – אין ערבים אין פיגועים? מאיפה אובדן הרצון הלאומי הזה? מדינה שמודה שאינה מסוגלת לשלוט ברחובות בירתה – מתיימרת לעשות סדר באירן? חברי הכנסת, גלעד שליט לא נמצא באנטבה. הוא נמצא בעזה, במרחק הליכה. במקום להורות לצה"ל לשחרר אותו בכוח, מתווכחים בממשלה אם לשחרר 400 רוצחים או 800 רוצחים. בושה להיות ישראלי בהנהגתם של אולמרט ורמון וציפי לבני וברק ומופז. ואם לא די לנו בביזיונות הללו, באו פרשיות השחיתות של אולמרט, המנהיג המושחת ביותר שידעה ישראל מאז המלך אחאב. ההוא, שיצא שמעו לדיראון עולם, היתה לו רק פרשה אחת. ולאולמרט יש – שש-שבע? וכבר התנבאה הנביאה, השרה המקשרת עם הכנסת, השרה רוחמה אברהם, ואמרה: זו לא החקירה הראשונה, ולא החקירה השנייה, לא החקירה השלישית ולא הרביעית, ואני לא יודעת אם זו תהיה האחרונה. אבל מה? למי זה מפריע בדיוק? ניבאה ולא ידעה מה ניבאה.
ואולי ידעת, השרה אברהם, אולי ידעת, שהרי את עצמך, השרה המייצגת את הממשלה מול הכנסת, נבחרת כנראה בזכות החקירה הפלילית המתנהלת נגדך בחשד לקבלת שוחד מ"אגרקסקו". ודאי יתכנסו בממשלה – – –
הרבה זמן לא שמעתי שרים קוראים קריאות ביניים, אבל אני שמח לשמוע.
ודאי יתכנסו בממשלה לדון בשאלה, מי ילך לנו, מי ראוי לייצג אותנו. לא יעלה על הדעת שאת הממשלה הזאת, ממשלה תחת אזהרה, ממשלה בחקירה, ייצג מישהו שאין לו תיק, ואז שלחו את השרה המקשרת לכנסת. כמו אצל בעלי-החיים, חברי חברי הכנסת – האיל העומד בראש העדר הוא זה שמערכת הקרניים שלו היא המפוארת ביותר. אילו קרניים מפוארות הצמיח לנו אולמרט – הקרניים של בנק לאומי ושל הבית ברחוב כרמיה, של העדפת מקורבים בפרשת מרכז ההשקעות והקרניים של מינויים פסולים במשרד התמ"ת, הקרניים של "אולמרטורס", שנחנכו לאחרונה, והקרניים של טלנסקי. וכבר אי-אפשר לדעת, חברי הכנסת, לאן להוליך את הבושה, ואת הכלימה ואת החרון. מיליוני אנשים ישרים חיים בארץ הזאת, עובדים קשה ומפרנסים את ביתם ביושר. משלמים מסים והולכים למילואים, ילדיהם הולכים לצבא וראש הממשלה ומקורביו סופרים תיקים ולועגים לנו. ושואלים: מה קרה? למי זה מפריע בדיוק? מה מכעיס אותנו יותר? שהוא התעסק בכסף קטן. שאפשר לקנות ראש ממשלה בכמה מעטפות ובכמה אלפי דולרים? שראש הממשלה שלנו עבד אצל מתרים מקצועי, שהתחלק אתו ברווחים שנולדו מהאחוזים שקיבל טלנסקי מתרומות לבית-החולים "שערי צדק" או לקרן ירושלים החדשה? שפחות כסף הלך לילדים נצרכים משום שחלק ממנו הלך לכיסו של אולמרט? שראש הממשלה שלנו נהנה מכספים שנתרמו לאגודות צדקה, כפי שידידו, מקורבו, מי שהוא מינה לשר האוצר חשוד שעשה בכספי קופת-החולים והסתדרות העובדים הלאומית או "מצעד החיים"? ואולי מה שהכי מפריע לנו זה שאולמרט נוהג במדינת ישראל כבמכרה הזהב הפרטי שלו? כס ראש עיריית ירושלים הוא עמדת כוח ושר התמ"ת הוא עמדת כוח, כוח להרע, כוח להעדיף מקורבים, חברים של חברים או לקוחות של חברים. למחלקי מעטפות יש קדימות במדינה הזאת; יקדמו את עסקיהם, את טובתם. שוחד יעוור עיני פיקחים, אמר ספר משלי, אבל את אולמרט אי-אפשר להאשים בעיוורון. הוא צלל למעמקי השחיתות בעיניים פקוחות, באלף קומבינות, כשהוא עוטה עליו עוד ועוד שכבות של חלקלקות משפטנית. ואולי מה שמכעיס אותנו יותר מכול הוא העובדה שהוא מתייחס לכולנו כאל מטומטמים, ומשוכנע שיצליח להתחמק הפעם גם מזה. נאחז בכיסאו ולא מרפה. אולי זה מה שמעליב אותנו יותר מכול. אני מאשים את אהוד אולמרט בכך שהוא גרם למיליוני ישראלים להתבייש במדינתם. אני מאשים את ראש ממשלת ישראל בכך שהפך את ישראל בעיני כול למדינת גנבים, לוקחי שוחד, רודפי שלמונים. וכבר שמעתי אומרים: אל תאמר שוחד, אמור: דמי קדימה. שמעתי שאולמרט מוכן להיחקר בפוליגרף בשאלת ההדלפות מהחקירה. הדלפות זה עניין חמור, אבל גנבה חמורה שבעתיים ושוחד פי-שבעים-ושבעה, משום שפורץ קטן שובר חלון וגונב תכשיטים מבית אחד, ממשפחה אחת, ומושחת שאוחז בידו מוסרות שלטון גונב מכולנו. האם היה אולמרט מוכן להיחקר בפוליגרף על כל התיקים שלו? הרי הוא ישרוף את המכשיר. ואולי אני טועה? אומרים שיש אנשים שיכולים לשקר באופן מקצועי, שאמירת השקר היא בטבעם, ששום שריר לא נע בגופם כשהם משקרים, שלחץ הדם שלהם נותר יציב, שהלחות בעורם אינה עולה כשהם משקרים, כי זה המצב הקבוע שלהם. האם ייתכן שלראש ממשלת ישראל אין בכלל אמת? בשום דבר, בשום עניין, לא ערך ולא אידיאולוגיה, לא קדושה ולא צדק, זולתי עניין אחד, אהוד אולמרט? כי אם היה לו, ולו אחד מכל הדברים החשובים הללו, היה אהוד אולמרט עושה עמנו חסד, עם עם ישראל, עם ארץ-ישראל ומדינת ישראל ועם העם היהודי כולו, חסד אחד ודי – –
– – שיקום ויסתלק מחיינו, שתיפסק הבושה הזאת להיות ישראלי בגלל אהוד אולמרט.
אולי ביצור מעמדו של התובע הכללי.
בעוד שנה היית תומך בחוק הזה?
דווקא בעיתוי הזה אתה אומר את זה?
פרידמן מעלה את ההצעה בשביל לעזור לאולמרט. למה אני מעלה את ההצעה?
יכול להיות שחלק מזה זה בגלל נישואי קרובים?
ועדיין נישואי הקרובים באותו מגזר גדולים.
אדוני היושב-ראש, תודה, אדוני השר, חברי חברי הכנסת, דוח מבקר המדינה 57ב עסק, בין השאר, במפעל הפיס, שהוא חברה פרטית, בעלי המניות שלה הם גופים ציבוריים, יושב-ראש הדירקטוריון הוא מינוי אישי של ראש הממשלה. היו בדוח הזה כמה ממצאים חמורים והגשתי שאילתא לשר האוצר. הבוקר התבשרתי שאני אקבל תשובה על השאילתא שלי. ידוע שאסור להראות במליאה חפצים או לעשות הצגות, ולכן לא הבאתי אתי עוגה ונר, כי היום יום הולדת שנה לשאילתא. אז הודעתי שאני מוותר על התשובה. תודה רבה.
גברתי היושבת-ראש, חברי חברי הכנסת, אני רוצה לומר כמה מלים על מידת הצדק ומידת הדין ועל הרפואה. מידת הצדק לא היא שהנחתה את הפרקליטות כשהיא הגישה את התביעות נגד המפגינים הכתומים; גם לא מידת הדין. החמירו אתם בהנחיה של דרג מדיני, שהנחה את הפרקליטות, שבסופו של דבר גם הנחה את השוטרים, ותפרו תיקים ויצרו כתבי אישום סיטוניים באולמות בית-דין, לא משום שהיתה סכנה לדמוקרטיה, חברי חברי הכנסת, אלא משום שצפה על פני השטח שנאה תהומית למתנחלים. ומאין אני יודע, חברי הכנסת? משום שהערב כאן, באולם הזה, היתה לנו דוגמה והוכחה מהי שנאה עצמית תהומית. כרופא אני אומר לכם, חברי הכנסת, כרופא אני אומר לחברת הכנסת גלאון, שאיננה נוכחת באולם הזה היום: שנאה עצמית חולנית היא מחלת נפש קשה.
אנטישמיות עצמית של יהודים היא סוג של מחלת נפש קשה, שהיום התבטאה באולם הזה.
יש דברים שכירורגיה פלסטית לא עוזרת בהם, ואם הפסיכיאטרים היה להם כושר ריפוי, אולי היה סיכוי שהם ירפאו את זה, אבל אני אומר לכם: השנאה העצמית של השמאל הישראלי שהתבטאה הערב באולם הזה, היא חולנית, היא משקפת מחלת נפש עמוקה.
ולצערי, מחלת נפש עמוקה כזאת, אין לה ריפוי.
והיא עלולה לקחת את אלה שסובלים ממנה תהומה.
מי שמתבטא כך כנגד אחיו – – –
מי שיכול להתבטא כך כנגד האחים שלו מוכיח שיש סיכון עמוק שהשנאה העצמית של השמאל הישראלי, שמוכן לברך על שחרור מאות מחבלים רוצחים, בלי שום צביעות, בלי שום גלגול עיניים, מברך את הנשיא שנותן חנינה לקונטאר אבל מקלל את מי שקורא לעשות צדק ודין עם מפגינים – שימו לב לאן הובילה אתכם השנאה. אתם מעדיפים מחבלים רוצחים על אחים שנלחמו על הבית שלהם.
מה שאסור שיקרה בבית הזה – – –
תודה, גברתי היושבת-ראש. מה שאסור שיקרה בבית הזה הוא שאותה שנאה עצמית, שחלק קטן מהעם הזה סובל ממנה, תיקח את כל העם הזה תהומה. תודה רבה.
אדוני היושב-ראש, אדוני השר, חברי חברי הכנסת, חבר הכנסת חנין סיכם כמעט את כל ההתנגדויות. הפרסומות באמת רודפות אותנו, אנחנו מוצפים בהן, אנחנו מופגזים בהן, כמעט אין מפלט מהן. כל עוד הן היו על גבי לוחות מודעות ועל בתי-עסק, ואפילו בעיתון שאנחנו יכולים לבחור אם לקנות או לא לקנות, ניחא. אחר כך הן הגיעו לקולנוע, ואדם יכול להחליט להגיע חצי שעה אחרי תחילת הסרט, ובתיבות הדואר ובחדרי המדרגות, וכשהולכים במדרכה דוחפים לנו עלוני פרסומת. אבל האונס נמשך ברדיו והוא נמשך בטלוויזיה. ובאינטרנט כבר אי-אפשר להזיז עכבר לרוחב המסך בלי שבנקודה מסוימת תתחיל לצרוח עלינו פרסומת שנעשה משהו או שלא נעשה משהו. אנחנו יותר ויותר שבויים בידי המפרסמים ופחות ופחות נשארת לנו חירות על מה שאנחנו רוצים לחשוב באותו רגע, כי מישהו רוצה לגנוב את דעתנו. שלטי החוצות חצו גם את הגבולות הללו, ודווקא בגלל ההצפה וריבוי הפרסומות וההפגזה בכל שאר האמצעים, מאליו מובן שהשילוט צריך להיות יותר מושך, יותר פרובוקטיבי, יותר טיזרי, יותר מסיח את הדעת. כרופא אני אומר לכם שחובת הזהירות המונעת מחייבת אותנו, משום שההצלחה של הפרסומאי עלולה להיות הכישלון של כל אחד מאתנו. ככל שהוא יהיה מוצלח יותר, חדשני יותר, יפיק פרסומת שעוד לא ראינו, מסקרנת יותר, פרובוקטיבית יותר, יש יותר סיכוי שההצלחה שלו תיגמר באסון של כל אחד ואחד מאתנו. הבטיחות היא אכן הנדבך המכריע של טעם ההתנגדות לחוק. אני קורא לכם, חברי הכנסת, להתנגד לחוק הזה. תודה רבה.
גברתי היושבת-ראש, תודה, אדוני השר – שראיתי אותו לפני רגע – חברי חברי הכנסת, אחת מאגדות החורבן המפורסמות מדברת על הדור שלאחר החורבן ועל רבי עקיבא והחכמים שעלו להשקיף על מקום המקדש, וראו את ההריסות, וראו שועל יוצא מבין החורבות, וחכמים בוכים ורבי עקיבא צוחק. כתוב: מצחק. הם שואלים אותו: למה אתה צוחק? והוא שואל אותם: למה אתם בוכים? עכשיו, ברור למה יהודי בוכה כשהוא רואה את חורבות בית-המקדש ושועלים מסתובבים בהן. אבל למה רבי עקיבא צחק? הוא אמר להם: אני צוחק כי אני רואה לעתיד. כשם שהתגשמה נבואת החורבן ואנחנו רואים אותו בעינינו, תתגשם נבואת הנחמה, והוא עתיד להיבנות. במה אנחנו עוסקים? אנחנו עוסקים בישעיהו, פרק א', פסוק כ"ג – פסוק שלהוותנו זכינו לשמוע אותו יותר מפעם אחת במליאה בשנים האחרונות, והוא אומר: שרייך סוררים וחברי גנבים, כולו אוהב שוחד ורודף שלמונים, יתום לא ישפוטו וריב אלמנה לא יבוא אליהם. עכשיו, אנחנו צריכים להחליט אם מדובר בתיאור מצב או שזו היתה נבואה – לעתיד. אם הוא תיאר מצב, אנחנו בבעיה; הוא מתאר גם את מצבנו. אבל אם הוא ניבא לעתיד וניבא על אולמרט, וניבא על רוחמה אברהם, וניבא על הירשזון, וניבא על חיים רמון, אז יש לנו תקווה. כי כשם שהזוועה הזאת מתחוללת לעינינו, עתידות להתגשם גם נבואות הנחמה של ישעיהו ושאר הנביאים, ונראה מלכות צדק ויושר ובית-המקדש הקם בימינו. חברי הכנסת, אולי קשה מהידיעה שמשטרת ישראל ממליצה להעמיד לדין את ראש הממשלה בישראל באשמת שוחד, הלבנת הון, מרמה, הפרת אמונים – אולי קשה מהידיעה הזאת היא תגובתם של מקורבי ראש הממשלה, חלקם מקורבים עלומי שם וחלקם שמתראיינים לתקשורת בשמם ובקולם ובמראה פניהם, ובהם שר האוצר, ובהם שר המשפטים, ואנחנו שומעים מפיהם, מפי המקורבים ומפי השרים עצמם, שכבר היו ראשי ממשלה בישראל שנחשדו בפלילים, ושיש לנו מקרה של משטרה שהחליטה להדיח ראש ממשלה. באמת, מעשה נורא. באמת, תחשבו: למה שהמשטרה תקום בבוקר, ומתוך שלל המשימות הלאומיות העומדות בפניה – להילחם בפשע, להילחם בבנייה הבלתי-חוקית, להגן על אזרחים חפים מפשע שנקלעים לקרבות של כנופיות – מתוך שלל המשימות הלאומיות הללו היא תחליט דווקא להוריד ראש ממשלה? מוזר, משום שזאת משימה מאוד לא פופולרית בכל ארגון משטרתי שאני מכיר בעולם. אנשים שונאים לצאת מול הממונים. יכול להיות שחלקם היו משלמים בראשם אם התיק לא היה מבשיל לכדי הגשת כתב אשמה. ראינו איך ראש הממשלה מטפל בכל מי שמנסה להאשים אותו. שמענו מה הוא אומר על מבקר המדינה. שמענו איך הוא השתלח בו: איש הזוי, רודף פרסום. במדינות מתוקנות, במסגרת המסע הציבורי, היו מכריחים את ראש הממשלה היום לבלוע את כל הניירות שעליהם הודפסו דברי הבלע שהוא כתב ואמר בקולו על מבקר המדינה. אבל, כאמור, המדינה לא מתוקנת, וכבר אמר ישעיהו מה הוא חושב עליה, על שריה, על העומד בראשה. אז חמורה מחשדות המשטרה ומהמלצתה להעמיד לדין, היא תגובתם של הנחשדים – של הנחשד העיקרי, שאומר: כבר היו דברים מעולם, וזה לא אנחנו, ונוכיח את חפותנו, וכל מי שאומר עלינו הוא הזוי, הוא רודף פרסום. ושמענו מה אומרת השרה רוחמה אברהם, שזה לא כבר אמר עליה היועץ המשפטי לממשלה שאומנם אין להעמיד אותה לדין על מעשיה, אבל מעשיה נושקים לפלילי. אנחנו לא מחפשים שרים נושקים, חברי חברי הכנסת, כבר יש לנו אחד. אפילו משנה לראש ממשלה, ומעשיו נשקו, נשקו בפלילי.
חברי הכנסת, שמענו את השרה אברהם אומרת שהחקירה נגד ראש הממשלה היא לא החקירה הראשונה, ולא השנייה ולא השלישית ולא הרביעית. אני מקווה שעכשיו היא תפרסם הודעה שלנוכח המלצת המשטרה היא מקווה שזאת החקירה האחרונה. אני אצטרף להמלצתה זו של השרה אברהם. אבל, יש דבר אחד שהייתי מבקש למחוק מסעיפי האישום של ראש הממשלה. אני מבין שוחד, אני מבין הלבנת הון, אני מבין מרמה. למה מאשימים אותו בהפרת אמונים? בהפרת אמונים יכול להיות נאשם אדם שהיה נאמן פעם למשהו. אבל אהוד אולמרט לא היה נאמן לדבר זולת האיש אהוד אולמרט. אדם שעושה מעשים כנגד האינטרסים של מדינת ישראל, מעשים העולים, להבנתי, לכדי בגידה – לא יכול להיות שאני אאשים אותו בהפרת אמונים על כך שבדרך גם דבק משהו בכיסו. אין לנו פה בעיה של הפרת אמונים, אבל אדם שהמשטרה ממליצה להעמיד אותו לדין על קבלת שוחד והלבנת הון, עומד היום, גם היום, גם בשעה זו, בראש ממשלת ישראל. עכשיו, מנין לנו לדעת מה מניע את האדם הזה כשהוא מקבל איזו החלטה? כל החלטה, גם אם היא מוצאת חן בעיני וגם אם היא אינה מוצאת חן בעיני. מה מניע אותו? מחר ירצה אהוד אולמרט לחתום על העברת אדמת מולדת לידי האויב הערבי. מנין לי לדעת שהאיש שאמר: שטח משוחרר לא יוחזר, שינה את דעתו, או שמישהו שיחד אותו? אולי מישהו שילם לו בשביל להפוך את דעתו ולמסור אדמה של העם שלי, את אדמת המולדת שלי, לערבים?
אדם החשוד בקבלת שוחד לא יכול לעמוד בראש ממשלת ישראל, כי אינני יודע מה מניעיו. אחת הסיבות – אחת הסיבות, לא היחידה – לכך שאדם שהוא מנהיג חייב להיות נקי כפיים, היא כדי שהציבור יהיה בטוח שההחלטות שלו כולן ענייניות, מתוך שכנוע פנימי ולא מתוך מניעים זרים, אם כי אי-אפשר לקרוא לכסף "מניע זר" אצל אהוד אולמרט. לאיש הזה אסור להיות ראש ממשלה בישראל. הוא חייב להשעות עצמו מיידית. שיתכונן למשפט, שיכין מזוודה עם דברים הכרחיים שכל אדם צריך בכלא, שיעשה מה שהוא רוצה, אבל הוא לא יכול לבלות את שעותיו כשהוא לוקח את ישראל למקומות שבהם שיקול דעתו שנוי במחלוקת – לא בגלל ויכוח פוליטי אלא בגלל ויכוח פלילי. אדם החשוד בקבלת שוחד, בהלבנת הון, אסור לו לקבל החלטות בשם אזרחי מדינת ישראל. תודה רבה.
אדוני היושב-ראש, תודה. אנחנו נהנים מחוסר נוכחותה של הממשלה ואין בכך חדש, אבל נדמה לי שהיום הם החליטו שלא להפריע לנו – –
– – והם אינם. סוף-סוף הולכת ישראל לבחירות, אולי באיחור של שנתיים לאחר הכישלון במלחמת לבנון. אנחנו הולכים להחליף ממשלה, והשינוי המתבקש הוא לא רק להחליף ממשלה כושלת בממשלה שמסוגלת לנהל בהצלחה ואפילו לנצח עבורנו במלחמות. השינוי המתבקש הוא לא רק להחליף ממשלה מושחתת עד צוואר, שכורעת תחת עומס התיקים הפליליים המונח על חבריה, בממשלה נקיית כפיים, שטוהר המידות לנגד עיניה כשהיא באה לנהל את המדינה. השינוי המתבקש באמת הוא להפוך את הממשלה הפוסט-ציונית ולהחליף אותה בממשלה ציונית, ממשלה שתחזיר את ישראל להיות שוב מדינה יהודית. תודה רבה.
תודה. גברתי היושבת-ראש, רבותי חברי הכנסת, אכן, אנחנו באים לתקן פה עוול קשה. למדינת ישראל יש כמה תחומים שבהם היא מתייחדת בעולם. יש לנו הכי הרבה היסטוריה, ויש לנו העם הכי נמוך בעולם. יש לנו הכי הרבה אויבים מבקשי נפשנו, נפש יהודית בארץ-ישראל. יש לנו גם המצבים הטראגיים ביותר שיכול הדמיון להעלות על דעתו – של יתומים ששני הוריהם נרצחו בפיגועי טרור. ההחלטה של האויבים שלנו להשמיד אותנו בכל מחיר חוללה את הגל שחזינו בשנים האחרונות, של פיגועי התאבדות, ואני אוכל להיות שמח שכוחות הביטחון שלנו הצליחו לשכך את הגל הזה, לדכא אותו, אם כי הכוונות לא נעלמו מן העולם. בעקבות חלק מפיגועי הטרור הזוועתיים ביותר שהכרנו כאן יש במדינת ישראל היום כ-50 יתומים ששני הוריהם נרצחו בפיגועי טרור. מצב כזה הדמיון מתקשה בכלל לתאר אותו, מצב של אדם שבמחי פיצוץ אחד התרסק עולמו. ונוצר מצב שהמחוקק שבא לתמוך בנפגעי פעולות איבה לא צפה אותו. כשחוקקנו את חוק נפגעי פעולות איבה הצמדנו את הזכאויות לאלה שבחוק חיילים שנספו במערכה (תגמולים ושיקום), רק שלא חשבנו אז על הבדל יסודי, שבעצם אין מצב שבו גם אביו וגם אמו של אדם יכולים להיהרג במלחמה כאשר הם חיילים בשורות צה"ל. אין מצב שאבא ואמא מסתערים מול האויב. היו מקרים שהאוכלוסייה האזרחית נפגעה במלחמה, אבל חיילים – אב ואם לא נפגעו בישראל עד עצם היום הזה. ולכן, כשבא הביטוח הלאומי לסייע לאותם יתומים ששני הוריהם נהרגו בפיגוע, לא היו לו כלים חוקיים, ונמצא שעוול נורא נגרם לאותם יתומים כשלא היה בידינו לסייע להם. החוק הזה – ומעורבותה המבורכת של יושבת-ראש הכנסת, שהעניין הובא לידיעתה, תסייע לנו לגשר גם על מעט חילוקי הדעות שיש עדיין עם האוצר – החוק הזה בא לתקן את המצב הזה ולתת מעמד מיוחד לילדים ששני הוריהם נהרגו בפיגוע טרור ונותרו באמת בלא דבר בעולם שיוכל לעזור להם ולטפל בהם. גם חשבנו שנכון להוסיף נדבך ולומר שאם אדם היה יתום מאביו או מאמו וההורה השני נהרג בפיגוע טרור – כלומר, בגלל אותו פיגוע טרור הוא הפך ליתום בלא אב ובלא אם – ראוי שגם הוא יוכנס לחלק מהכללים של החוק הזה. החוק בא לתקן את המצב הקיים, ובמאמר מוסגר ייאמר שהרבה פעמים הביטוח הלאומי, לפנים משורת הדין, מתוך הבנת העוול הקשה הזה כבר פעל, אף-על-פי שהחוק לא תמיד תמך בו בעניין הזה. החוק בא להעלות את גיל הזכאות של אותם יתומים מאב ומאם בתחומי הגמלה הקבועה עד לגיל 25, ובתחומי התגמולים או הפיצויים המיוחדים המגיעים להם עד לגיל 35 או 40. היום כתבנו בחוק 40, אבל הדברים יידונו עד הקריאה השנייה ושלישית עם האוצר ונסכם גם את הגיל הזה. החוק בא להוסיף נדבך אחד שלא היה קיים קודם ולעגן בחקיקה את מעמדה של המשפחה שאוספת את היתומים לביתה ומטפלת בהם, והיו מקרים של משפחות שאימצו שלושה, ארבעה וגם שישה יתומים והביאו אותם לביתם. כל חייה של המשפחה הזאת משתנים, וצריך להבין ששני בני-זוג כאלה, שמאמצים לחיקם ולביתם יתומים באסון כזה, מתמסרים כל כולם לא רק לפרנסה שלהם, לא רק לקורת הגג הפיזית, אלא גם לשיקום חייהם ולתמיכה הרגשית באותם אנשים שחרב עליהם עולמם. אני קורא לכל חברי הכנסת לתמוך בהצעה בקריאה הראשונה. זו הצעת חוק של חבר הכנסת זבולון אורלב. אני שימשתי רק יושב-ראש הוועדה שדנה בה, ואני משוכנע שראוי לתמוך בה ולהעביר את החוק בהקדם האפשרי. תודה רבה.
אדוני היושב-ראש, אדוני השר, חברי חברי הכנסת, אבא שלי עליו השלום גר ברחביה בירושלים, והיה מקבל דואר רשום בסניף דואר רחביה. הפקידים שם הכירו אותו. הוא היה בא מדי שבוע לקחת מכתב או חבילה שנשלחו אליו בדואר רשום. יום אחד פנה אליו משום מה פקיד שהכיר אותו הרבה שנים ואמר לו: ד"ר אלדד, תעודת זהות בבקשה. הוא הסתכל עליו ואמר לו: למה לך תעודת זהות, אני בעצמי פה. זה מה שאנחנו רוצים שיהיה בתעודת הזהות החדשה. אני תמיד הערצתי את אנשי משמר הגבול שמבקשים תעודת זהות באיזה מחסום, מסתכלים עליה בערך שתי אלפיות שנייה ומחזירים אותה לנהג, כאילו הם מסוגלים לזהות אותו בתמונה שצולמה לפני 30 שנה. אין שום סיכוי, זה הלוא פיקציה. אנחנו ערב בחירות, חברי הכנסת, ושר הפנים אומר לנו שיש 350,000 תעודות זהות מזויפות. כמה מנדטים זה?
12 חברי הכנסת עלולים לשבת פה שלא כדין בזכות תעודות זהות מזויפות – ונשמע פה עוד מעט טיעונים שבגלל צנעת הפרט אנחנו רוצים להימנע מהמסמך הזה, אנחנו חוששים מהפולשנות של טביעת האצבעות. כל הנימוקים של צנעת הפרט מוכרים לי היטב. אלה נימוקים שצריכים למנוע חדירה פולשנית לזהות, אבל גם ברור לי שרוב אלה שמתנגדים לתעודות זהות ביומטריות הם עבריינים, מחבלים, אנשים שנהנים מזהות גנובה, שאולה, מזויפת. אנחנו יודעים להצביע עליהם, ברובם. אנחנו יודעים מי באמת שודד כספי ביטוח לאומי באמצעות טיעונים מזויפים, באמצעות מרכז חיים שאיננו כאן אלא במקום אחר אבל נשען על תעודות זהות מזויפות. חברי הכנסת, אין לי ספק שהדבר הזה, של זהות גנובה, מזויפת, שאולה, הוא מכת מדינה ואפשר להילחם בה אפילו עוד בכנסת הנוכחית ולבטל את הצרה הזאת. אני קורא לכולכם, למרות ההסתייגויות מפני החשש התיאורטי מפגיעה בצנעת הפרט, להילחם במכת המדינה. תודה רבה.
אדוני היושב-ראש, תודה. סוגיית בית השלום בחברון: הבית נקנה כדת וכדין, בכסף רב, על-ידי יהודים, באמצעות איש קש, ממוכר ערבי. המוכר הערבי, מטעמים השמורים עמו – אולי מפחד – בא ומסר הצהרה שקרית לחלוטין: שהוא לא מכר את הבית, שהוא לא קיבל דמי קדימה, שאת השיפוצים שהוא ביצע שם הוא ביצע עבורו ולא עבור הקונים. המערכת המשפטית החליטה לפנות את היהודים הגרים שם, להבנתי, כדין. בימים האחרונים התגלו ראיות חדשות, הקלטות שמע חדשות, הקלטות וידיאו שלא הוצגו לפני כן למערכת המשפטית, ולמרות זאת מסתמן שהשר לביטחון פנים עם שר הביטחון מורים על פינוי בכוח רב של המתיישבים בבית השלום. אין שום צורך בעימות מיותר, אין שום צורך בגרירת המשטרה והצבא למשימות פוליטיות שנויות במחלוקת. יש לקרוא למערכת המשפטית – כ-50 חברי הכנסת חתמו על קריאה ליועץ המשפטי לממשלה – למצות הליך משפטי לפני שהולכים לפינוי אלים, כוחני, שאיש מאתנו לא יודע איך ייגמר. אני בטוח שדווקא בתקופת בחירות עימות כזה יהיה מיותר ויהיה בבחינת גרירת מערכת אכיפת החוק למשימות פוליטיות שלא זה המקום לבצע אותן – לא על חשבון יהודים שקנו בית כדת וכדין, לא על חשבון מתיישבים ובוודאי לא על חשבון הליך משפטי שיש למצות עד תום. תודה רבה.
אדוני היושב-ראש, תודה, אדוני השר, חברי חברי הכנסת, הצעת החוק הזאת היא הצעת חוק שחברי יובל שטייניץ ואני הגשנו עוד בכנסת הקודמת ואז לא קידמנו אותה, ושבנו והעלינו אותה בכנסת הנוכחית, ואני שמח להביא אותה היום לשם השלמת הליך החקיקה, לקריאה שנייה ושלישית. ההצעה באה לתת מענה על החשש הביטחוני – הקיים במאה ה-21 – ממחקר מדעי לא מבוקר, בעיקר בתחום הביולוגי; תחום שעלול, לצד הקדמה הטכנולוגית, להביא גם קללה, להביא לפיתוח נשק להשמדה המונית, נשק ביולוגי. במצב הדברים שנוצר, תוצאות של מחקרים רפואיים ביולוגיים, מיקרו-ביולוגיים וביו-טכנולוגיים שמתפרסמות, כאשר אין למפרסמים כל כוונה רעה – מחקרים תמימים – עלולות – בידע הטמון בהן – לשמש גורמי טרור או מדינות עוינות גם בלי שכאמור מישהו מהחוקרים התכוון לייצר בעזרת המידע שהעלה נשק להשמדה המונית. בפועל, היום לא קיים כל פיקוח, ולמצער, אפילו ריכוז נתונים אין לגבי מחקרים שנערכים בישראל במחוללי מחלות, אשר תוצאותיהם יכולות להביא לפיתוח נשק ביולוגי. ארצות רבות במערב, ארצות-הברית, ארצות באירופה, גם במקומות אחרים, כבר נערכו למצב הזה לאחר אירועי ה-11 בספטמבר, לאחר גל מעטפות ה"אנתרקס" שהציף את ארצות-הברית, לאחר ההסלמה בטרור העולמי. הן נערכות להתמודד עם הקושי החדש הזה באמצעות חקיקה. מדינת ישראל החלה להתמודד עם האיום הזה באמצעות הקמת ועדת היגוי של המועצה לביטחון לאומי במשרד ראש הממשלה והאקדמיה הישראלית למדעים, והצעת החוק המונחת בפניכם היום היא תוצאה של עבודה משותפת זו, של המועצה לביטחון לאומי והאקדמיה הישראלית למדעים. ההצעה הזאת שוכללה לכדי הצעת חוק בוועדת המדע והטכנולוגיה של הכנסת. כאמור, זוהי הצעת חוק שלי ושל חברי ד"ר יובל שטייניץ. הצעת החוק שהגשנו, במקורה היתה תמציתית הרבה יותר, אבל המתנו עד שהוועדה המשותפת תניח את מסקנותיה, שילבנו את הצעת החוק שלנו במסקנות ועדת החקירה המיוחדת, ובהובלת משרד המשפטים ומשרד הבריאות, ובליווי של אנשי מחקר אקדמי, אנחנו מניחים הצעת חוק הכוללת גם מנגנון סדור לפיקוח ולבקרה על המחקרים הללו. הצעת החוק מתמקדת במחוללי מחלות. אלו אותם חיידקים, נגיפים ורעלנים למיניהם, שעלולים לגרום למחלות בבני-אדם. אלו נקבעו ברשימה שמצורפת לחוק, לפי מה שמקובל גם במדינת אחרות בעולם. הצעת החוק שלנו קובעת, לראשונה בחקיקה, איסור לערוך מחקר שתכליתו היא גרימת מחלה או החמרתה או פגיעה ביכולת למנוע מחלה או לטפל בה, ולהחזיק מחוללי מחלות או לערוך מחקר בהם שלא בהתאם להוראות החוק. מחקרים כאלה ניתן יהיה לבצע רק במוסדות שיוכרו לפי החוק על-ידי מנכ"ל משרד הבריאות ועל-פי אישורים שייתנו ועדות ייחודיות לנושא. הפרמטרים שאותן ועדות יבדקו הם: הגדלת הנזק שמחוללי מחלות עלולים לגרום; הגדלת יציבות של מחוללי מחלות; הפיכת מחוללי מחלות לקשים יותר לגילוי ולזיהוי. כל אלה הן תוצאות שיש להן השלכות רחבות מאוד על אוכלוסיות שלמות, בארץ ומחוצה לה, בריאותיות וגם כלכליות. למשל, אם מישהו יגלה דרך להפוך את כל האנטיביוטיקה שישראל אוגרת כדי לטפל בנשק ביולוגי מסוים לבלתי יעילה, ייגרמו גם נזק כלכלי חמור מאוד וגם סכנה לרבבות בני אדם. ההצעה הזו חלה גם על מחקרים אחרים, שגם אם התחילו כמחקרים בלא כל כוונת זדון, מחקרים תמימים, הם עלולים לפתח תוצאות כפי שצוינו לעיל לגבי מחוללי מחלות, ולכן הם חייבים בפיקוח להמשך המחקר. האיסור המונח בבסיס החוק מופנה בעיקרון לכל אדם באשר הוא ולא רק לחוקרים, וקובע עבירה פלילית בצדו. המנגנון שיפעיל את הצעת החוק יוקם במשרד המדען הראשי של משרד הבריאות. מי שממונה על ביצוע החוק – שר הבריאות ומנכ"ל המשרד. לרשותם תעמוד מועצה למחקרים במחוללי מחלות, שתהיה מורכבת ממדענים ומנציגי משרדי ממשלה שאף הם מדענים או עוסקים במחקרים, וכן מנציגי מערכת הביטחון. הכוונה היא שהמועצה הלאומית הזאת תכוון את השר בכל הקשור להתפתחויות העולמיות בתחום ותסייע בעדכון רשימת המחוללים שלגביהם צריך אישור. הוועדה תקבע סטנדרטים, תיזום השתלמויות וכיוצא באלה פעילויות מבורכות. הוועדה ראתה לנגד עיניה לכל אורך הדרך את טובת חופש המחקר האקדמי ואת הצורך שלא להכביד על מנגנוני המחקר והפיתוח, והנחיות אלה הונחו בבסיס החוק. בכך אימצנו את המלצות הוועדה והפנמנו אותן בחוק. לכן, כמעט כל מוסדות המחקר, למעט אולי מוסדות קטנים ביותר, יוכלו להקים לעצמם ועדות פנימיות של שלושה חוקרים בכירים מתחומים רלוונטיים, והם יאשרו את המחקרים במחוללי המחלות תוך התייעצות עם קצין ביטחון וממונה על הבטיחות במוסד. בדומה לוועדות הלסינקי, העוסקות בניסויים בבני-אדם, ועדת אלו יהיו חלק מהמוסד החוקר, עם מודעות לרגישויות הפנימיות שלו והבנה מדעית אמיתית של הסוגיות הנחקרות. מוסדות קטנים יותר, שאין להם שלושה חוקרים, קציני ביטחון וכיוצא באלה, יפנו לוועדה חיצונית, שתורכב מחלק מחברי המועצה הלאומית. כך ייחסכו עלויות הקמתו של מנגנון נוסף למוסדות הללו. צעד נוסף לשימור החופש האקדמי הוא שהמועצה תכהן במשרד הבריאות. המועצה הזאת תהיה מורכבת מרוב מכריע של מדענים ואנשי מקצוע. נציגי הממשלה מהמשרדים המקצועיים בתחומים האמורים, אמורים להיות כולם מומחים בתחומים המדעיים והרלוונטיים, היינו מדענים מומחים בעצמם. גם יושב-ראש המועצה ייבחר מקרב המדענים המומחים שאינם נציגי הממשלה. מכאן שהאינטרס המחקרי-המדעי יובא לידי ביטוי באופן מלא ורחב. מול שיקולים של ביטחון יוצבו גם שיקולים של חופש המחקר האקדמי. השר הממונה על החוק הוא שר הבריאות, והמחלקה שתנהל את הטיפול בנושא היא יחידת המדען הראשי. לשר מוקנות כל הסמכויות לביצוע החוק, כולל שינוי רשימת מחוללי המחלות שעליהן חל החוק. כך ששיקול הדעת המכריע היה ויישאר השיקול המדעי-המחקרי. כל זאת, כאמור, על מנת להבטיח את חופש המחקר. מטבע הדברים, החוק אינו חל על מערכת הביטחון, אולם גם היא, על כלל יחידותיה, מחויבת לקובץ ההנחיות למחקרים במחוללי מחלות. חשוב להדגיש שהצורך בחקיקה בא מתוך הקהילה המדעית עצמה, מתוך מודעות לצרכים המיוחדים בעידן הטרור והנשק להשמדה המונית. זה איננו חוק שבא להטיל נטל מיותר על קהילת החוקרים, אלא לנסות ליצור איזון הולם בין החופש המדעי-המחקרי – שעל חשיבותו אין לי, כרופא וכחוקר, צורך להכביר מלים – ובין הצרכים הביטחוניים האמיתיים שהזמנים החדשים גרמו. אני קורא לחברי הכנסת לתמוך בהצעת החוק בקריאה השנייה והשלישית. להצעת החוק הוגשו שתי הסתייגויות, אבל אינני רואה את המסתייגים באולם ולפיכך נדמה לי שאנחנו פטורים מלהשיב עליהן.
אני מבקש להודות לכל מי שטרח ועסק בהכנת החוק החשוב הזה: לאנשי האקדמיה, לאנשי המועצה הלאומית, לאנשי ועדת המדע והטכנולוגיה ולשני יושבי-הראש של הוועדה – גם לחברי חבר הכנסת בני אלון וגם לחברי חבר הכנסת זבולון אורלב – שבשתי קדנציות שונות שימשו ראשי הוועדה; ליועצת המשפטית של הוועדה ולמנהלת הוועדה. תודה.
אדוני היושב-ראש, תודה, חברי חברי הכנסת, במושב הקודם הנחנו את התשתית החוקית להסדרת מקצועות הבריאות בכך שהסדרנו את מעמדם המקצועי של הפיזיותרפיסטים, המרפאים בעיסוק, הדיאטנים הקליניים והמרפאות הפרעות בתקשורת. הצעת החוק המונחת בפניכם לקריאה ראשונה היום היא שילוב של כמה הצעות חוק – של חבר הכנסת ד"ר אחמד טיבי, שלי וגם של חבר הכנסת מיכאלי, שעסק באחד מהמקצועות הללו. על הבסיס החוקי שהונח במושב הקודם של ארבעת המקצועות, אנחנו באים לתקן את החוק שכתבנו אז ולהוסיף עליו עוד כמה מקצועות כדי להסדיר את מעמדם, לקבוע מי יכול לעסוק בהם, מה ההכשרה שהוא צריך, מה רמת הלימוד שהוא צריך ללמוד, איזה תואר הוא צריך לשאת ובאיזו עבודה מעשית הוא צריך להתנסות כדי להיות זכאי לתואר בעל המקצוע שעוסק בבריאותם של אנשים – מהמקצועות שאמנה בפניכם מייד – וכן, מהם הדינים השונים של דיני משמעת, לאילו דינים הוא כפוף, מה עליו לעשות, איך מדווחים, איך רושמים, נוהלי האישור, נוהלי קבלת התעודה. אני מניח שלקראת הקריאה השנייה והקריאה השלישית נכתוב גם הוראות מעבר, שיכללו את כל אותם אנשים שעוסקים כבר כיום במקצוע הזה או כבר לומדים אותו – את אחד המקצועות הללו – והחוק הזה יחול עליהם רק חלקית. לאותם ארבעת המקצועות שהסדרנו במושב שעבר אנחנו מוסיפים בחוק הזה את מקצועות האוסטיאופטיה, הכירופרקטיקה, את המטפלים בהבעה וביצירה – שזאת קבוצה רחבה של מטפלים בסוגים שונים של אמנות ובצורות שונות של אמנות – את הפודיאטריה והפודיאטריה הניתוחית, את הקרימינולוגיה הקלינית ואת מקצוע הרנטגנאי. בכך אנחנו משלימים עבודת הסדרה של אותם בעלי מקצועות שעד היום, במתח שבין הרצון להגן על החולים, הרצון להעלות את הרמה המקצועית באותם עיסוקים במקצועות בריאות ומצד שני את חופש העיסוק – במתח שבין הניגודים הללו אנחנו מסדירים את המקצוע, מגינים על החולה וגם מעגנים את מעמדם המקצועי של בעלי מקצועות הבריאות הללו. אני קורא לחברי הכנסת לתמוך בהצעת החוק הזאת בקריאה הראשונה, כדי שניתן יהיה להחיל עליה דין רציפות בכנסת הבאה. תודה רבה.
אדוני היושב-ראש, חברי חברי הכנסת, הגיע הרגע שהמתנתם לו בדריכות משעות הבוקר המוקדמות. הוועדה המיוחדת לבדיקת ההיערכות והמוכנות לרעידות אדמה מפרסמת עכשיו את מסקנותיה. אני יודע שהמתח באולם מגיע לשיאו עד כדי כך שרבים לא עמדו במתח וכבר פרשו לעיסוקיהם האחרים. אני מדבר כאן בשם יושב-ראש הוועדה, חבר הכנסת כחלון, וגם בשם חברי הוועדה האחרים שנבצר מהם להגיע למעמד המכובד הזה, חבר הכנסת יצחק בן-ישראל, חבר הכנסת בני אלון, חבר הכנסת ג'מאל זחאלקה, חבר הכנסת  וחברת הכנסת רונית תירוש. מסקנותינו: הוועדה מדגישה שלא רעידת האדמה היא המסוכנת, אלא הסכנה טמונה במבנים שאינם עמידים בתנודת הקרקע בעת רעידת האדמה. לדעת חברי הוועדה, הואיל והקצאת תקציב ממשלתי לחיזוק מבני ציבור מפני רעידת אדמה מוגבלת ומתפרסת על פני תקופה ארוכה של 25 שנים, יש לבחון חלופות לזירוז משמעותי לצורך השגת המוכנות. הוועדה מדגישה כי הטיפול בסוגיית רעידות האדמה בישראל הוא טיפול מערכתי של כמה משרדי ממשלה ורשויות ביצוע, ובאופן טבעי טיפול שכזה מצריך טיפול ונהלים ושיתוף פעולה כדי ליצור מענה אינטגרטיבי שלם. הוועדה מצאה כי בנושא מימוש תמ"א 38 השימוש שהחוק הזה מאפשר לבתים, לוועדי בתים, להרחיב את הבנייה גם כדי לחזק את השלד של המבנה – השימוש בחוק אינו נהיר לציבור, וגם אם המידע נמצא, קשיים מסוימים בעניין הזה מונעים את יישומה הנרחב של התוכנית. אני אזכיר לחברי שחוקקנו את החוק הזה לפנישנתיים או שלוש שנים מתוך תקווה שהיכולת להגדיל את אחוזי הבנייה, לבנות בנייה נוספת בבתים משותפים, למשל בקומת עמודים, תסייע לנו לגייס תקציבים ובכך נחזק את המבנים, רק שההיענות לאפשרות הזאת היתה דלה ביותר. הוועדה מצאה שיש דרכים לקבל התרעה מוקדמת על רעידת אדמה, שניות עד עשרות שניות לפני התרחשותה. התרעה כאמור עשויה להציל חיים ולמנוע נזקים. לדעת חברי הוועדה תחום רעידות האדמה סובל מהעדר הסברה. על הממשלה להסביר לאזרחי המדינה מהן הסכנות הטמונות באירוע כאמור ומהו אופי ההתגוננות הראוי מפניו. הוועדה ממליצה לממשלה לחזק, בעדיפות עליונה, את המבנים הממשלתיים המשמשים את הגופים המעניקים סיוע בשעת חירום, כגון בתי-חולים ותחנות משטרה. הוועדה ממליצה לבחון רעיונות לשיתוף הון פרטי בחיזוק מבני ציבור, שהממשלה – משרד התשתיות הלאומיות, ועדת ההיגוי הבין-משרדית לרעידות אדמה – תבצע את עבודת המטה לבחינת רעיונות אפשריים לשיתוף גורמים פרטיים בחיזוק מבני ציבור ודרכים למימושם. הוועדה ממליצה לממשלה – למשרד הביטחון ולרח"ל, בתו הקטנה של משרד הביטחון, היא רשות החירום הלאומית – להאיץ קידום ויישום של תורת ההפעלה הסדורה לתיאום בין הגורמים השונים. במקרים רבים מצאנו לקונות ותחומים לא מכוסים עד תום בנהלים ובתיאום בין משרדי הממשלה. אנחנו משוכנעים שיש צורך להשלים את כתיבת התורה ולהדק את שיתוף הפעולה בין הגורמים. הוועדה קוראת לממשלה לסייע בחיזוק מבנים למגורים באזורים שבהם תמ"א 38 אינה מהווה תמריץ כלכלי לחיזוק כזה בשל ערכי קרקע נמוכים, כלומר שווי נמוך יחסית של דירות, בעיקר באותם אזורי פריפריה. על הסיוע להינתן באופן דיפרנציאלי, לפי אזורי הסיכון הסיסמי ובהתחשב ביכולתם של בעלי המבנים לממן את החיזוק באמצעות מימוש זכויות הבנייה שניתנו להם מכוח התמ"א. הוועדה ממליצה שהממשלה תבחן את האפשרויות הטכנולוגיות הקיימות היום לקבל התרעה מוקדמת, של שניות ספורות, לרעידת אדמה, ותפעל להפעלת מערך כזה בהקדם. ההמלצה האחרונה – הוועדה קוראת לממשלה לצאת בפרסומים בתקשורת להסברת החשיבות של עמידות המבנים ושל חיזוקם בפני רעידת אדמה, שכן מבנים שאינם עמידים הם הסכנה האמיתית ברעידת אדמה, הם הגורמים לנפגעים ולקורבנות רבים בנפש. אני מודה לכם בשם כל חברי הוועדה. אני מבקש להודות גם למנהלת הוועדה אריאלה מלכה. תודה רבה.
אדוני היושב-ראש, תודה. גם אני, אף שאני בין המציעים, לא הייתי באולם באותה שעה, כי הייתי באותה אזכרה שהשר השתתף בה. אני מבקש להזכיר בדקה שהמשטרה עמדה באותו ליל יום הכיפורים בחיבוק ידיים, והשר תיאר בפנינו מצב נקודתי לעיר עכו שהתגלגל מאותם מאורעות, אך נדמה לי שהוא מתעלם מכך שהבעיה היא מערכתית, וקיימת בכל הערים המעורבות. בשבוע שעבר נשרף בית-כנסת בעיר לוד בשכונה שיהודים לא מעזים להסתובב בה בלילה בגלל אלימות ערבית. אני מבקש לשאול, מתי תתחיל המשטרה לעסוק באכיפת חוק במגזר הערבי, למרות השיעור הגבוה יחסית של מתפקדים ערבים במפלגת העבודה ובקדימה? אני מציע להעלות את זה דבר ראשון לוועדת הפנים, גם בכנסת הבאה.
אדוני היושב-ראש, תודה, אדוני השר, חברי חברי הכנסת, אני דווקא אפתח בהודעה אישית ולא אסיים בה. זה שש שנים אני חבר הכנסת מטעם מפלגת מולדת, סיעת האיחוד הלאומי. סיעת האיחוד הלאומי – מפד"ל עוברת שינויים בימים אלה, ולכן הודעתי ליושב-ראש מולדת לפני יומיים שאני פורש ממפלגת מולדת, והצטרפתי אתמול למפלגה חדשה, מפלגת התקווה, ואני אתמודד לעמוד בראשה. לעניין המשא-ומתן עם סוריה – הציבור, דעת הקהל, התקשורת על כל סוגיה, גרמו לכך שראש ממשלת ישראל הבין את המסר. הציבור רואה בו ראש ממשלה מושחת, והוא התפטר. ועכשיו, כשאהוד אולמרט מכהן כראש ממשלת מעבר – ממשלת מעבר שנשיאת בית-המשפט העליון, השופטת בייניש, קבעה שבתקופה כזאת אפילו אי-אפשר למנות שופטים חדשים – ראש ממשלת מעבר כזאת בא בתערובת מדהימה, מדהימה ממש, של חוצפה והפקרות, לנהל משא-ומתן עם סוריה על רמת-הגולן. בעוד יומיים, כך התבשרנו בתקשורת, יעבור אהוד אולמרט את החקירה התשיעית שלו. אפילו הנביאה רוחמה אברהם-בלילא, כשאמרה: זאת לא החקירה הראשונה ולא השנייה ולא השלישית ולא הרביעית, לא הגיעה לחקירה תשיעית בכוח הנבואה שלה, אבל גם היא יודעת כבר מה קרה. מה שקרה הוא שראש הממשלה התפטר בסוף, כי יש גבול גם לרמת השחיתות שהציבור המיואש והכמעט אדיש יכול לסבול. ראש ממשלה כזה, על סף החקירה התשיעית, מחלק התחייבויות בשם מדינת ישראל. נכון שהוא לא יכול לחתום, אבל גם אמירה והצהרה מדינית של ראש ממשלה – אפילו ראש ממשלה במעמדו – לכאורה יכולה להסב נזק מדיני חמור מאוד למדינת ישראל. אז להווי ידוע שכל הצהרה וכל התחייבות שמחלק ראש ממשלת ישראל בימים אלה, דינה כצ'ק שנותן פושט רגל ואין לה כיסוי. אני מצפה מראשי המערכת המדינית, מכל מי שחושב שהוא עתיד להיות ראש ממשלה אי-פעם במדינת ישראל, להצהיר כבר עכשיו שהצהרות והתחייבויות וסיכומים שייתן ראש ממשלת ישראל, או שליחיו, במשא-ומתן עם סוריה, לא יחייבו איש מהם, ולכן מוטב לו לצד השני שלא להסתבך בקבלה או במשיכה של צ'קים בלא כיסוי. סוריה היא האויב המר ביותר שלנו. רמת-הגולן היא בקונסנזוס לאי-מסירתה לסורים, וכאשר שואלים את הציבור בישראל – גם לא בהסכם שלום. אבל הציבור מיואש כשהוא רואה שראש הממשלה שלו מתעלם מהלך הרוח הציבורי, ממה שהציבור שואל, ממה שהציבור מצפה. הוא עושה את שלו למרות מעמדו המעורער כראש ממשלת מעבר. הציבור המיואש הזה באמת צריך תקווה חדשה. תודה רבה.
אני מציע להצביע אי-אמון בממשלה.
אדוני היושב-ראש, אדוני השר, חברי חברי הכנסת, נדמה לי שבפעם הראשונה הוזכר הביטוי "הזוי" לגבי התיישבות בשיר על פתח-תקווה, ונאמר בו שאדם ששתי עיניו הוזות אמר: "אני נשאר הלילה פה, על הגבעה הזאת". מאז תחילת ההתיישבות בארץ-ישראל, כל מי שרוצה להקים יישוב בארץ, קוראים לו הזוי ומטורף. ברוך השם, אנחנו מסתדרים גם עם אלה שקוראים קריאות גנאי, אבל השאלה היא, האם אדוני השר מכיר עוד מגזר אחד של מאות אלפי יהודים בארץ-ישראל שלא ניתנו לו אישורי גידול טבעי – בנייה טבעית בהתאם לשיעור הגידול הטבעי? הגידול הטבעי ביהודה ושומרון – התפתחות ההתיישבות שם היא הגדולה בכל המגזרים בארץ, בערך 6% בשנים האחרונות. האם יש עוד מגזר אחד שגזרו עליו כל כך הרבה גזירות והקפיאו לו את ההתיישבות?
אדוני היושב-ראש, אדוני סגן השר, בספרד מתקיים ההליך המשפטי כנגד קצינים בכירים של צה"ל. ספרד היא חלק מנאט"ו. נאט"ו השתתפה בהפצצות על סרייבו. ההפצצות, שקוימו מגובה רב, כדי שלא לסכן את הטייסים, גרמו למותם של אלפי אזרחים. האם ממשלת ישראל שוקלת לאיים או לנקוט צעדים משפטיים בתחומה כנגד ראשי הצבא הספרדי שהשתתפו במסגרת נאט"ו בהפצצות על סרייבו, כדי שהעולם יבין שאין בעולם הזה צדיקים ורשעים, ומי שיאשים אותנו בפשעי מלחמה יקבל את זה כבומרנג אליו בחזרה?
אדוני היושב-ראש, אדוני סגן השר, חברי חברי הכנסת, בכנסת הקודמת קיימנו עשרות דיונים באותה כותרת: המשך ירי ה"קסאמים" על יישובי הדרום. היתה תקופה שחשבתי להציע שהכנסת תקים ועדה לעניין המשך ירי ה"קסאמים" על יישובי הדרום. דיברנו ודיברנו ודבר לא קרה. עם תחילת מבצע "עופרת יצוקה" היתה תקווה. היתה תקווה שאיחדה את רוב אזרחי ישראל שהפעם נעשה לזה סוף. אבל, כבר אחרי ימים מספר התברר שמטרות המבצע לא הוגדרו כהלכה. אם אין מטרות מוגדרות וברורות למבצע, הרס בתים והרג מחבלים אינם יכולים להיות יעד מערכתי למבצע כזה. אמרנו שצריך לתפוס את ציר פילדלפי ולהחזיק בו לאורך זמן, אמרנו שצריך לתפוס את התוחמת הצפונית ולבנות מחדש את ניסנית, דוגית ואלי-סיני, כי רק כשהערבים יבינו שמענישים אותם בכך שלוקחים מהם אדמה, הפעם לצמיתות, אולי זאת תהיה הרתעה אמיתית. חברי חברי הכנסת, "עופרת יצוקה" – העופרת היא מתכת רכה. היא נמצאת במקום טוב באמצע במערכה המחזורית של היסודות של מנדלייב. המצב בדרום הוא מצב קיצון. הוא לא מצב של משהו טוב באמצע. אי-אפשר לפתור בעיה שמתמשכת שנים, שיוצרת מצבים בלתי אפשריים לחיים, על-ידי בחירת אפשרות של מתכת רכה, משהו טוב באמצע. מצבי קיצון דורשים פתרונות קיצוניים. המצב בדרום הוא בלתי נסבל. העופרת היצוקה הפכה להיות עופרת חלולה, וכל ההבטחות של הממשלה שהפעם יצרנו הרתעה בקרב הערבים – הערבים פשוט לא שמעו על זה. כלומר, ההרתעה היתה בתקשורת אצלנו, בלשונות, בפיות, של כל אלה שהבטיחו לנו. רק הערבים לא נרתעו, והם, בחוצפתם, ממשיכים לירות עלינו. כדי ליצור הרתעה אמיתית, צריך לנגוע באותם מקומות שבהם הם תלויים באמת והם חוששים מיצירת צעדים בלתי הפיכים. הקמתם מחדש של היישובים בצפון רצועת-עזה, יצירת רצועת חיץ בין היישובים ובין אשקלון ובין שדרות, תפיסת ציר פילדלפי – אלה ירתיעו. רק להרוס בתים, רק להרוג מחבלים – כנראה לא מספיק. אין ברירה, צריך לחזור לרצועת-עזה, להמשיך במבצע במקום שבו הוא הופסק, והפעם אולי כדאי לבחור למבצע הזה שם של מתכת קשה יותר, כזאת שלא מתכופפת בקלות. תודה רבה.
אני מסב את תשומת לבו לדברי הטעם שאדוני אומר.
אדוני היושב-ראש, אדוני השר, חברי חברי הכנסת, פיגוע הדריסה האחרון בירושלים – שוב טרקטור, שוב ניסיון להרוג באזרחי ישראל – שב ומעלה את השאלה האם ניתן והאם צריך להגיב מייד בהריסת בתי מחבלים או באטימתם. השאלה היא שאלה מורכבת, משום שצריך לבחון שוב ושוב את השאלה אם אפשר להרתיע מחבלים שכמעט כולם הם מחבלים מתאבדים, לפחות מבחינת המוכנות שלהם. הרי גם אם הוא לא מתפוצץ עם חגורת נפץ כמעט ברור לו – אולי גם לשולחיו, אם יש כאלה – שהוא כנראה לא יחזור בחיים מפעולתו זו. אני סבור שאפשר להרתיע מחבלים, גם מחבלים מתאבדים; אם לא את כולם, לפחות את חלקם. אם המחבלים הללו ידעו שהמשפחות שלהם לא יוכלו לשוב ולהתגורר בבית, יצטרכו לוותר על ביתן, שהבית שממנו יצא המחבל המתאבד ייהרס או ייאטם, אולי יופקע לצורכי ציבור, אפילו לצורכי הציבור של השכונה שבה הם מתגוררים, אבל המשפחה לא תוכל להמשיך להתגורר בביתה – אפשר שיש בכך אלמנט שירתיע חלק מהם שישקלו פעם נוספת אם לצאת לפעולה של רצח וזריעת הרס. אולי לא את כולם, אולי את חלקם. אולי אפילו אחד אפשר יהיה להרתיע. אבל אם נציל בדרך הזאת לפחות אדם אחד, אולי יותר, ראוי יהיה לשוב ולבחון את האפשרות הזאת שאנחנו זנחנו אותה, לא כי אנחנו משוכנעים שהיא לא עובדת, אלא משום שהביורוקרטיה הכרוכה בכך, המכשלות המשפטיות הכרוכות בכך, התהליך הארוך במידה אין-סופית – מייאשים עוד לפני שיוצאים לדרך. אבל יש עוד היבט אחד שראוי לבחון – העוול. מה עם העוול? הלוא מה אשמה המשפחה בכך שמביתה יצא רוצח? יש עוול. אבל כבר היה מדינאי יהודי שבשאלת הקמת מדינה יהודית בארץ-ישראל אמר: יש עוול גדול ועוול קטן. עוול גדול מאוד יהיה אם לא ננסה אפילו למצות את כל האפשרויות כדי למנוע מעשה רצח, כדי להרתיע אפילו רוצח אחד מלצאת לדרכו; עוול קטן יהיה אם משפחה שממנה יצא הרוצח תחפש בית אחר לגור בו. תודה רבה.
אתה מצדיק את הבנייה הבלתי-חוקית בגן-המלך?
3,000 שנה אף אחד לא – – –
אתה מצדיק? – – – שלא כחוק.
אדוני יושב-ראש הכנסת, חברי חברי הכנסת, ביום הזה רציתי לדבר על תופעה המתקיימת בישראל בחסות החוק או בעצימת עיניים של החוק, והיא תופעת הפוליגמיה; מהקפצתו לראש סולם הרייטינג של אדם כמו גואל רצון ו-32 נשותיו, ולא ראיתי עיסוק פלילי בדבר אלא רק עיסוק תקשורתי, דרך התופעה הרווחת אצל הבדואים בארץ – אם כאמצעי ייצור כלכלי, פוליגמיה שהיא ברורה, ידועה, היא על פני השטח, ורק כביכול נישאים לאחת הנשים הרבות וכל השאר נמצאות במעמד של "אם חד-הורית" ואוצר המדינה והביטוח הלאומי משלם עבורן – אם זה משמש כנשק כלכלי, ואם זה משמש כנשק דמוגרפי. ראיתי גם תמונת ראי מעוותת לחלוטין של התופעה הזאת כשקבוצה כלשהי התחילה משום מה לשתף גם אותי באימיילים שהם משלחים זה בזה, כשהם מציעים גם פוליגמיה כזאת בקרב היהודים כנשק מנגד, כתשובה יהודית הולמת על השימוש המניפולטיבי האינסטרומנטלי בנשים כאמצעי ייצור, כאמצעי דמוגרפי. רציתי לדבר על הדברים האלה, אבל חשבתי שתהיה זו צביעות לבוא בשם סיעת האיחוד הלאומי ולדבר על מעמד האשה ביום האשה הבין-לאומי בלי להתייחס לתופעה שבסיעת האיחוד הלאומי אין נשים, והאשה היחידה שהופיעה ברשימת האיחוד הלאומי, פרופסור חוה טבנקין, הוצבה במקום לא ריאלי. הדבר הזה, ברשימה כמו האיחוד הלאומי, הוא צורם יותר מאשר ברשימות אחרות, אולי. משום שהכתומים, נאמני ארץ-ישראל, הציבו נשים בחזית המאבק על הארץ. ראינו אותן בגוש-קטיף וראינו אותן בצפון השומרון, ראינו אותן בעמונה וראינו אותן בגבעות. נשים מובילות את המאבקים האלה בשם נאמני ארץ-ישראל, אז איך זה שברשימה שמייצגת אותן נפקד מקומן של הנשים? יש יותר מאבק של צביעות במצב הזה. אינני רוצה לבוא ולתרץ תירוצים, איך הוקמה הרשימה ברגע האחרון, שהיתה מצוקת זמן ולא היתה ברירה, או היתה רשימה, או היו נשים. אבל נכון לבוא ולומר גם בשם הרשימה שאני מייצג בכנסת, שאם לא יהיו נשים ברשימת האיחוד הלאומי בכנסת הבאה, היא לא תהיה ראויה להתמודד על אמון הציבור; לא כמיקום משוריין לנשים, שזה להבנתי כלי רע וכלי משפיל שצריך להעביר מהעולם, אלא נשים שמתמודדות בזכות ולא בחסד של שריון כלשהו. מי שלא ירצה לתמוך ברשימה, יהא מי שיהיה, שלא יתמוך בה. אנחנו מתחייבים שבכנסת הבאה לא נניח יותר לכתום להפוך לשחור. תודה רבה.
אדוני היושב-ראש, אדוני השר, חברי חברי הכנסת, לפני שאומר את הדברים אשר על לבי – הוזכרו כאן שני חתני פרס נובל. לפיכך ראוי להזכיר גם את פרופסור כהנמן ואת פרופסור אומן, שני חתני פרס נובל ישראלים נוספים מהשנים האחרונות, שמשום מה נשכחו בדיון היום. מצוות אנשים מלומדה כבר בכל יום מדע – אף-על-פי שהוא יצור חדש יחסית במחוזותינו – לבוא ולומר בשבחי המדע. כמה חשוב שיהיה לנו מדע; כמה זה העתיד שלנו; איך הגניוס היהודי ידע תמיד לייצר 30%, 50% מחתני פרס נובל בעולם ואיך אנחנו לא מתחילים עוד להשתוות לפוטנציאל שלנו ולממש אותו; כמה אנחנו מצווים להשקיע משאבים גדולים ותקציבים גדולים כדי לפתח את המדע, גם משום שהוא תרנגולת שמטילה ביצי זהב, גם משום שזו העוצמה האמיתית שלנו כמדינה ענייה שאין בה משאבי טבע מרובים. כולנו אומרים את זה בכל שנה. שמעתי נאום אופוזיציוני חריף מאוד מצדו של פרופסור ברוורמן, שאמר שהממשלה לא משקיעה מספיק. הוא רק שכח שזו עוד הממשלה שלו, ייקח כמה ימים עד שהיא תתחלף. אבל זה נכון. ממשלות ישראל בעשורים האחרונים לא השקיעו די במדע, ולא היה הבדל כאן בין ממשלות ימין לשמאל. אז אין חילוקי דעות בשאלה שחייבים להשקיע יותר במדע, אבל מעשה שטן – אתמול פרסם מבקר המדינה את הדוח שלו על ההשכלה הגבוהה. מסתבר שבשם החופש האקדמי, המקודש מאוד מאז ומתמיד, המוסדות האקדמיים שלנו משתדלים לסגור את שעריהם גם בפני ביקורת אדמיניסטרטיבית. כשיוצרים גירעונות במוסדות להשכלה גבוהה – ויש ויכוח אם זה 15 מיליארד או 18 מיליארד – זה לא רק מכיוון שהם קנו הרבה מבחנות וצנטריפוגות, אלא כנראה גם משום שהתנהלו בחוסר אחריות – מסוים, נאמר – בנושאי שכר ופנסיה, והשתדלו, עמדו על הרגליים האחוריות, בשם החופש האקדמי המקודש. אני בא משם, ואני יודע שהוא חשוב, אבל לא בעניינים אדמיניסטרטיביים, ומעולם לא הבנתי מדוע המוסדות האקדמיים סירבו להחיל את חוק חופש המידע על המוסדות האקדמיים. אני מבין למה לא רוצים – – –
במקרה הזה – לא בעייתי, הוא באמת מזדהה עם מה שאמרתי.
אני בוודאי סבור שחייבים במידה רבה מאוד להגן על חופש המידע או למנוע זליגת מידע מוועדות מינויים אקדמיים, אבל חלק גדול מהמידע שרוצים להגן עליו במוסדות להשכלה גבוהה אין לו ולא כלום עם החופש האקדמי. ובשם החופש האקדמי גם נלחמים בחלק מהמוסדות האקדמיים שלנו על חוסר חופש ביטוי וחופש דעה, וראינו מה קורה בפקולטות מסוימות, באוניברסיטאות מסוימות, שציוני לא יכול להתקבל אליהן, והן יפגינו כדי שאלוף-משנה בצה"ל, שחוות-הדעת שלה לא מצאה חן בעיניהן, לא תוכל להרצות מטעם האוניברסיטה, כי זה לא בדיוק התאים לחופש האקדמי שלהן – ולא של הפלורליזם המדעי באמת. אז זה יפה וטוב לדרוש חופש אקדמי, הוא נשמת אפו של המדע. מדינה לא יכולה להתערב ולהחליט מה יחקרו ואיך יחקרו, אבל היא בהחלט רשאית להחליט אילו תחומים היא רוצה לתעדף. ואם המוסדות יסגרו את שעריהם בפני ביקורת והמוסדות יהפכו להיות אנטי-ציוניים או מתנגדים לעצם קיומה של מדינת ישראל ולא נותנים דריסת רגל לדעה אחרת, יכולה המדינה למצוא דרכים אחרות לתמרץ מחקר מדעי וחוקרים ומדענים, אולי דרכים עוקפות ממסד אקדמי קיים. כי זה לגיטימי, כי למדינת ישראל מותר להחליט שהיא רוצה מחקר גם במחשבת ישראל וגם בארכיאולוגיה וגם בפיזיקה וגם בכימיה בלי להיות כפופה בהכרח לממסד האקדמי, שהוא לפעמים דיקטטורי. תודה רבה.
אדוני היושב-ראש, אדוני השר, חברי חברי הכנסת, כמה דברים ראויים להיאמר בעקבות רצח השוטרים בבקעת-הירדן. האחד הוא בסוגיית העברת כלי נשק לרשות הפלסטינית; השני – פתיחת המחסומים; הנושא השלישי הוא המרדף בעקבות הרוצחים. שני מספרים נזרקו לחלל האוויר השבוע. ממשלת ישראל החליטה להחזיר 300 רובים שהוחרמו מידי הרשות הפלסטינית ב"חומת מגן", ומנגד – נאמר שיש הסכמה על שחרור 325 רוצחים, והוויכוח הוא על השאר. יש איזה פער בלתי נסבל – איך משחררים 325 רוצחים ונותנים להם רק 300 רובים? מאיפה יהיה נשק לעוד 25 רוצחים שמתכוונים לשחרר? סוגיה שנייה היא סוגיית המעברים והמחסומים שנפתחים זה אחר זה ביהודה ושומרון. אחת מן השתיים: או שהמחסומים הללו חשובים מבחינה ביטחונית, ואנחנו יודעים שמדי שבוע מדווחים לפחות על מחסום אחד, מחסום בית-עיווא, ששם עומדים לפתוח או כבר פתחו, ומדי שבוע תופסים שם עוד מטען צינור ועוד חגורת נפץ ועוד כלי נשק. מישהו עשה פעם חשבון כמה קילוגרמים חומר נפץ נתפסו בשנים האחרונות במחסום הזה שפותחים עכשיו? כמה יהודים אפשר היה להרוג בכך וכך קילוגרמים של חומר נפץ? האם מותר לפתוח מחסומים כאלה, שבהם הברחת אמצעי הלחימה היא סיטונית, בידיעה ברורה שההברחה תימשך? באותו יום שהודיעו על המחסום בבית-עיווא נרצחו השוטרים. אינני יודע אם יש קשר בין פתיחת המחסום לרצח, אבל אם פתיחת המחסום היתה על רקע הרגיעה היחסית שהושגה ביהודה ושומרון, אז הנה התשובה. אי-אפשר שוב ושוב ושוב ללמוד שיעור שאנחנו משלמים עליו בחייהם של בני-אדם. אם אין מצב שבו באמת יש הפסקת לחימה של ארגוני הטרור במדינת ישראל אז אי-אפשר, עם כל הצער שבדבר – כפי שאומר שר בכיר בממשלת ישראל – להתיר את דמם של אזרחים, חיילים ושוטרים. ועוד הערה אחת, בשולי המרדף שמנהלים כוחות הביטחון אחרי הרוצחים של השוטרים בבקעה: הייתי מבקש להפסיק את המרדף הזה לאלתר. הייתי מבקש ששר הביטחון יורה לחיילים לא לרדוף אחרי הרוצחים. הייתי מבקש ששר המשפטים, כבר עכשיו, יוציא חנינה לרוצחים, כי זה לא מוסרי לשלוח חיילים בלילה, לסכן את חייהם בסמטאות בשכם כדי לעצור שני רוצחים על מנת שבדלת המסתובבת שלנו הם ישוחררו אחר כך בעסקה כזאת או אחרת. תודה רבה.
אדוני היושב-ראש, חברי חברי הכנסת, די הרבה זמן לא היה דיון שכמעט כל החברים שהשתתפו בו הסכימו שהחוק מיותר, לא צודק, לא נכון, ורובם יצביעו בעדו. אבל זה חלק מהאנומליות שאנחנו חיים בהן. יש שני סוגי התייחסות לנושא ארץ-ישראל. יש אנשים, ואני ביניהם, שאומרים: ארץ-ישראל שייכת לעם ישראל על-פי תורת ישראל, ויש כאלה שאומרים: תעזוב תורה, תעזוב היסטוריה, הביטחון – הבעיה שלנו היא בעיה ביטחונית. אפשר להקים מדינה פלסטינית, אי-אפשר להקים מדינה פלסטינית – אסור להקים מדינה פלסטינית, כי יש לנו בעיה ביטחונית: תקום שם מדינת טרור.
זה יעבור להם. תאמין לי, חבר הכנסת ג'ומס, אלה שאומרים שמדינה פלסטינית היא דבר טוב, זה יעבור להם. זה באמת עניין של זמן.
בכל מקרה, אלה שאומרים "על-פי תורת ישראל" גם אומרים: לא תישא שם ה' אלוהיך לשווא, ואלה שאומרים "ביטחון, ביטחון ביטחון, הכול ביטחון", צריכים להגיד באותה מידה: לא תישא את שם הביטחון לשווא. אבל החוק הזה, שאנחנו הולכים להצביע בעדו היום, באמת הולך לשאת – חבר הכנסת חנין אמר את זה – את שם הביטחון לשווא. כי בשם הביטחון הזה אנחנו מאשרים צווים בעניין פיקוח על פטרוזיליה, והולכים לאשר כל מיני צווים שאינם שייכים כלל לביטחון.
דגים. שרידים מנדטוריים שמשרדי ממשלה שונים, לא מטעמי ביטחון אלא מטעמי עצלות – מותר להגיד את האמת: אם במחלקות המשפטיות של כל אותם משרדי ממשלה היו באמת טורחים ומתקנים פלטפורמות משפטיות ענייניות, מזמן לא היינו צריכים לתלות על העץ הזה של הביטחון את התקנות בענייני דגים ופטרוזיליה. אבל העצלות, אין מה לעשות, כלומר, באמת היום אנחנו אנוסים על-פי הדיבור, והיום באמת לא תהיה לנו ברירה אלא להאריך את זה בארבעה חודשים נוספים, אבל יכול להיות שהכנסת הזאת, אולי ועדת החוץ והביטחון הבאה, תודיע לנציגי המשרדים הממשלתיים השונים שבפעם הבאה אנחנו עלולים לפרק את כל 150 התקנות התלויות על העץ הביטחוני הזה ולחייב אותם להביא אותן אחת-אחת להצבעה כאן.
להביא 150 תקנות – זה יהיה יום עבודה שלם, ובסוף יסתבר להם שבסוף היום הזה יישארו להם 20, 25, אז אולי כדאי להקדים רפואה למכה ולפרק את החבילה מבעוד מועד?
ודאי שמותר לך. התקנון של הכנסת מתיר לך.
ודאי שלא. אבל אם יהיה איום שביום אחד החוק עלול ליפול, כי כולם כאן לא יבינו למה זה צריך להיות קשור בזה, אולי יטרחו מבעוד מועד. יש ארבעה חודשים לעשות מאמץ, והחוק מפוזר בין כמה משרדי ממשלה, ומשרד המשפטים הוא לא הפלטפורמה המובילה. הם מנסים לתקן את זה; כבר תיקנו את ענייני התעבורה הימית, למשל, אבל בקצב הזה זה ייקח 150 שנה – חישבנו – כי כל תקנה לוקחת שנה.
או שזה הוד מלכותה, עוד מימי ויקטוריה, אינני יודע.
הם לא היו, אבל הם התכוונו – הם כבר התכוננו. על כל פנים, יש חוקים ותקנות שבאמת כרוכים בענייני שעת-חירום, וראוי אולי לקשור אותם, אבל גם אז אפשר לתקן, באומץ ציבורי רב, כי לפעמים, אם מי שחושב שמעצר מינהלי כן דרוש בסיטואציה של האיום הביטחוני על ישראל – – –
ועדיין מעצרים מינהליים תלויים בזה. באו אנשי משרד הביטחון והסבירו לנו בוועדה, שהמעצרים המינהליים עדיין תלויים בתקנות שעת-חירום. לכן אם צריך – ויכול להיות שצריך – שיהיה מספיק אומץ ציבורי להגיד למה בשעה מסוימת נכון להקריב מקצת מזכויות הפרט בשביל ביטחון המדינה. אבל אז זה באמת יהיה ביטחון המדינה ולא פטרוזיליה. תודה רבה.
– – – נשארת דמוקרטיה מתגוננת.
דמוקרטיה מתגוננת – בפעם שעברה הבאת את הנאום.
אדוני היושב-ראש, תודה, כבוד השר, חברי חברי הכנסת, השר הזכיר תוספת של 1,000 תקנים למשטרה, ואפילו ציין איך תגברו מחוזות שהיו בהם מוקדי פשיעה ולכן היה צריך להוסיף את השוטרים שם. אני מחזיק בידי דוח של הממ"מ – מחלקת המחקר והמידע של הכנסת – שנכתב לפני שבוע, ושם כתוב: בבחינת נתוני שיא כוח-האדם המתוכנן לשנת 2009, אין אפשרות למצוא ביטוי מספרי לתוספת של 1,000 שוטרים בכוח-האדם המשטרתי. אני מבקש לשאול: איפה 1,000 השוטרים? דיברת על הקצאה ועל אופטימיזציה בהתאם לצרכים; ובכן, אני מחזיק נתונים על הקצאת שוטרים על-פי אוכלוסייה – כמה שוטרים פר כמה אזרחים יש. אז באום-אל-פחם יש שוטר לכל 1,200 תושבים; בנתניה, הידועה כמוקד של פשע מאורגן וטילים שנורים על בתי אזרחים, שוטר ל-1,045 אזרחים; בעכו – 1 ל-839; בלוד – 1 ל-449. איפה המקום הכי מסוכן? הכי מסוכן – הכי הרבה שוטרים לנפש? מחוז ש"י של המשטרה – על המתיישבים. 1 ל-241. שם הפושעים הגדולים, שם הפשיעה. האם באמת מדובר באופטימיזציה של סל השוטרים, או באכיפה סלקטיבית של החוק נגד מתנחלים, אדוני השר לביטחון הפנים?
לא לא, זה לא מג"ב ששומר עליהם, זה שוטרים, לא מג"ב. חברים, אני יודע לספור מג"ב לחוד ושוטרים לחוד. אלה לא תקני מג"ב. האם אדוני השר יכול לעדכן – מתי יוגשו כתבי אישום נגד המתפרעים הערבים בפקיעין ונגד אלה שרצחו את הרוצח עדן נתן זאדה משפרעם? האם יש תאריך צפוי להגשת כתבי אישום, או שגם מעשה הרצח הזה הוא בחזקת אחד ממעשי הרצח הבלתי-פתורים, אפילו שנעשה לנגד המצלמות? צווי הרחקה נגד פעילי שמאל מיהודה ושומרון – הוצאו צווי הרחקה נגד מתיישבים יהודים שהיו חשודים בהתססה או בפעילות חתרנית. האם מוצאים או הוצאו צווי הרחקה דומים נגד פעילי שמאל שפעילים מדי שבוע בהפגנות שנפגעים בהן שוטרים ואנשי משמר הגבול, בבילעין ובמקומות אחרים? מדי שבוע יש שם שוטרים פגועים; כמה צווי הרחקה מהאזור הוצאו נגד פעילי שמאל? עניין הר-הבית – המשטרה אמרה בדיונים שונים בבג"ץ שאם יורחבו שעות הביקורים של יהודים בהר-הבית, או אם חס וחלילה יותר מה שכתוב בחוקי-היסוד של מדינת ישראל – חופש הפולחן – אם יותר ליהודים להתפלל בהר-הבית, כל האוכלוסייה הערבית והמוסלמית בעולם ודאי תתפרע. הערכות דומות היו גם אתמול – – –
האם לאור ההערכה המוטעית אתמול באום-אל-פחם, שצפוי גל גדול של מעשי אלימות ולכן נמנע במשך זמן רב ממפגיני הימין לצעוד באום-אל-פחם, ובסופו של דבר המשטרה עשתה עבודה מצוינת והכילה את ההפגנה שם – האם לאור זה תשנו גם את ההערכה שלכם ותאפשרו את זכויות היסוד של יהודים גם להתפלל בהר-הבית? תודה רבה.
כבוד השר, אפילו לא התחלת לענות על השאלות שלי.
כתבי-אישום נגד מתפרעים בפקיעין ובשפרעם.
יש גבול לציניות. הלוא אלה דברים של ארבע שנים.
לא צריך להיות מומחה בשביל זה.
אבל השר גילה בקיאות מפליגה במספר תקני שוטרים בכל מיני מקומות. שאלתי על אכיפה סלקטיבית במחוז ש"י, על הקצאה של 241 – – –
הר-הבית. האם המשטרה מתכוונת לשנות את הערכותיה שהרחוב הערבי כולו יסער אם ירחיבו את שעות הביקור של יהודים בהר-הבית, לאור העובדה שגם אתמול לא היתה התלקחות משמעותית באום-אל-פחם?
אדוני היושב-ראש, אדוני השר, חברי חברי הכנסת, הפיגוע בחיפה היה באמת פיגוע חריג מבחינת כמויות חומר הנפץ, ויכול להיות שגם מבחינת הארגון העומד מאחוריו. הוא לא מאפיין, בוודאי, ארגון חובבני עלום שם של "חופשיי הגליל". גם אם הוא בא מה"חיזבאללה", במסגרת ניסיון לנקום על עימאד מורנייה וגם אם הוא בא מאנשי ה"פתח" או ה"חמאס", עומדת כאן למבחן שאלה גדולה בנושא ההרתעה. ישראל השתבחה לא פעם בכך שהיא מצליחה להרתיע את ארגוני הטרור הללו. השתבחנו בהרתעה כאחד מהישגי מלחמת לבנון. אמרנו שהצלחנו להרתיע את ה"חיזבאללה". זה שהוא צבר פי-ארבעה או פי-חמישה טילים יותר ממה שהיו לו בתחילת מלחמת לבנון, כנראה לא נחשב. זה שהוא עדיין מנסה לשלוח ידו בפיגועים בחוץ-לארץ ובארץ, כנראה לא נחשב. עדיין מפטפטים ואומרים: אנחנו הרתענו את ה"חיזבאללה". בין הישגי "עופרת יצוקה" השתבחה הממשלה בכך שהרתענו את ה"חמאס". הירי מרצועת-עזה נמשך, ואינני יודע אם מעבר למכבסת מלים אפשר להרתיע ארגון טרור. אני יודע שאפשר להרוג מחבלים. אני יודע שאפשר, למשל, אדוני השר, לא להעביר להם משאיות עם 100 מיליון שקל ב"ברינקס", כדי לממן את הטרור בעזה באישור המדינה. אני יודע שאפשר, למשל, לא לתת לאסירי ארגוני הטרור תארים אקדמיים או ביקורי משפחות בשעה שביקורים כאלה ודאי נשללים מגלעד שליט. אפשר, למשל, לא להחזיר 300 כלי-נשק לרשות הפלסטינית, כלי-נשק שהוחרמו במהלך "חומת מגן". אפשר לא לשחרר רוצחים, אפילו רק לא 325 רוצחים בעסקאות שונות. אפשר לעשות כל מיני דברים, אבל כנראה אי-אפשר להרתיע ארגון טרור. אפשר להילחם בטרור עד חורמה. אפשר להרתיע מדינות וממשלות שנותנות לארגוני טרור מחסה, מימון, אימון, חימוש – סוריה, אירן, אפילו מצרים, שמאפשרת בעצימת עיניים כזאת או אחרת המשך הברחות נשק מסיביות לרצועה. אפשר אולי להרתיע מדינות וממשלות. ארגון טרור כנראה אי-אפשר להרתיע. יכול להיות שבמקום פטפוטים על הרתעת ארגוני הטרור אפשר להסיק מסקנה שבארגון טרור נלחמים, לא מרתיעים אותו. תודה.
אדוני היושב-ראש, תודה. התפרסם בתקשורת כי מבקר המדינה העביר לעיונו של שר הביטחון חוות דעת שבדקה את ההסדרים הכספיים שאושרו לו בעת שהתמנה לשר. חוות הדעת עסקה בפרשת "טאורוס", החברה שהקימה רעייתו של שר הביטחון. כזכור, הוועדה אסרה את המשך פעילות החברה, והיום נמסר בתקשורת כי היא גם הורתה לרעייתו של שר הביטחון להחזיר את התשלומים שכבר קיבלה מיום שנאסרה פעילות החברה. דומני שלפני שמושבעת הממשלה החדשה, ולפני ששר הביטחון הישן-חדש נכנס שוב לתפקידו, ראוי שהוא יתיר את פרסום חוות הדעת במלואה, כדי שגם חברי הכנסת יוכלו לדעת אם יש להם אמון שלם בממשלה אם לאו. תודה רבה.
אדוני היושב-ראש, חברי חברי הכנסת, אני מתנצל על הצרידות ולכן אהיה קצר; אבל זה קשור לעניין. אני קורא לכל חברי הכנסת לתמוך בצווים האלה, הם עוסקים בעניין קיומי לישראל. זאת סוגיית הגרעין האירני – הפיסטוק. כידוע לכם, אנחנו רוצים להרים את חומות המכס כדי למנוע הבאת גרעין אירני לארץ, וזה מוביל אותנו ישירות לעיסוק בסוגיה פיזיקלית אחרת. כידוע לכם, היהודים הם אבות הפיזיקה המודרנית. החידושים הגדולים ביותר, ההמצאות הגדולות ביותר בפיזיקה במאה ה-20 הן של יהודים, וממש בימים אלה אנחנו עדים לפריצת דרך בפיזיקה המודרנית – אנחנו רואים שהחלקים גדולים מהשלם. אנחנו רואים לנגד עינינו ממשלה קודמת – לא הייתי מחסידיה, בוודאי, ואני שמח שהיא הולכת מאתנו, ברוך השם – אבל היא היתה ממשלה שלמה, פחות או יותר, וכל הטענות שהיו לי לממשלה הקודמת לא כללו אפילו פעם אחת טענה שהממשלה קטנה מדי. והנה, לנגד עינינו ממש, במלאכת נגרות מפוארת, שהועלתה מהמחסן מימי שרון, אנחנו מגדילים את הממשלה ל-30 שרים ושמונה סגני שרים. ברור לגמרי שהחלקים במקרה הזה גדולים מהשלם. אבל בתוך כל החלקים וחלקיקי החלקיקים האלה לא נמצא שר בריאות אחד. בכל השרים, בכל התיקים החדשים שהומצאו, בכל הפטנטים האלה, שכל תכליתם היתה לייצר עוד כיסא אחד ליד שולחן הממשלה, דווקא שר בריאות לא מצאו? ואחר כך אתם מתפלאים שאני צרוד? תודה רבה.
אדוני היושב-ראש, אדוני השר, חברי חברי הכנסת, אתם שומעים שאני עדיין צרוד, זה רק מכיוון שהממשלה עדיין לא מינתה שר בריאות. מוכרחים לפתור את הבעיה הזאת. הוויכוח המתחולל כאן לא יכול להיות ביני ובין חברי הכנסת הערבים. הללו מזדהים בגלוי עם אויבי ישראל, ולפיכך הם מגדירים את עצמם אויבי ישראל. אין לי ויכוח עם אויבים; אני נלחם באויבים, לא מתווכח אתם. הבעיה שלי היא עם השמאל הישראלי, שמאמץ באופן שיטתי כמעט את עלילות הדם. שמעתי כאן חברי כנסת מהשמאל הישראלי שמספרים לנו על עדויות בשבועה שנתנו ערבים בעזה שמעידים על פשעי מלחמה. עדויות בשבועה. עכשיו, היה איזה סטודנט רפואה שלמד אתי פעם, בחור ערבי – מדהים, יוצא מן הכלל. שאלתי אותו פעם, בתקופת הרמדאן: תגיד לי, חוץ מהצום, איזה עוד מצוות מחייבות בתקופת הרמדאן? הוא אמר לי: למשל בתקופת הרמדאן אסור לנו לשקר. עכשיו, אם זה לא נכון, תקנו אותי, או אותו, אבל אם בתקופת הרמדאן ממש אסור לשקר, זה אומר שבשאר התקופות מותר. אז מה אנחנו מקדשים כל כך את העדויות בשבועה שבאות משם? לעומת זאת, הבעיה שלנו היא אותן עדויות, או עדויות שמיעה, שיוצאות מטעם חיילי צה"ל. ויותר מעדויות השמיעה הבעיה שלנו היא העובדה שמנהל מכינה צבאית מהשמאל הישראלי מאמץ אותן ומעצים אותן; והוא לא תמים, הוא יודע בדיוק איזה הד תקשורתי יהיה לדברים. אחד הדברים שמאפיינים מאוד את השמאל הישראלי הוא ראיית המקרו: לא מתעסקים בפרטים; אל תבלבלו אותנו עם עובדות, אנחנו שמענו, עכשיו אתם תבדקו. ועד שאלה יבדקו, גם אם זה לקח רק 11 יום, העולם כבר כולו יודע שהיהודים עצמם אומרים שהם חוללו פשעי מלחמה, אז זו הופכת לעובדה. ובתקופת ערב פסח עלילות דם זה עסק. עכשיו, למגינת לבם של רבים, הכנסייה הנוצרית די נטשה את העסק הזה של עלילות דם קלאסיות – אתם יודעים, ילד נוצרי, דם, מצות, זה כבר לא in. הערבים במדינות ערב הסובבות אותנו, הפלסטינים, מתעסקים בעלילות האלה באופן סיטוני, אבל לאחרונה פלח שוק הולך וגדל בעסק הזה, של עלילות דם, נכבש בהדרגה על-ידי התקשורת הישראלית, ואתם שומעים שאולי בגלל העובדה שיולי תמיר הטילה סנקציות כלכליות על המכינות הקדם-הצבאיות – ורק בשלהי הכנסת השבע-עשרה הצלחנו לבטל חלק מהגזירות – אולי בגלל הקשיים הכלכליים אנחנו שומעים גם על מכינה קדם-צבאית בישראל שנכנסת לעסק הזה של עלילות דם. זה הופך להיות עניין כלכלי כמעט, כי הפרסום לעלילת דם שהופצה מהמכינה הצבאית ב"אורנים" בלי ספק שווה כסף למכינה, והפרסום שניתן לה שווה יותר מעשר מודעות בעיתונים. ועכשיו, זה שבסוף צה"ל מוכיח שלא הרגו את האשה ושני ילדיה, אלה הפרטים הקטנים, הלא-מעניינים. מה קרה בעלילת הדם של מוחמד א-דורה? אפילו רשויות מוסמכות בישראל אימצו את עלילת הדם הזאת והכירו בה. עכשיו, כשבאים ומוכיחים – במחקרים בליסטיים, במחקרים עיתונאיים, בבתי-דין בצרפת, מוכיחים שזו עלילת דם, אומרים לנו: טוב, אז אם לא הרגו אותו, הרגו מישהו אחר. למה אתה נטפל לפרטים, הלוא זה לא מה שחשוב. חשובה התמונה ה"כללית", וידוע שישראל מחוללת פשעי מלחמה. אדוני היושב-ראש, לסיום, שמענו כאן הרבה על פקודה בלתי חוקית שדגל שחור מתנופף מעליה, אבל הדגל השחור, הבלתי-חוקי בעליל, לא מתנופף מעל המלחמה בעזה, שהיתה מלחמה מוצדקת ומוסרית מאין כמותה. הדגל השחור, הבלתי-חוקי, הבלתי-מוסרי, מתנופף מעל אלה שמפיצים עלילות דם, גם אם השם "רבין" מתנוסס מעל המכינה שבה הם עובדים. תודה רבה.
– – – נראים כמו הציוויליזציה.
אדוני היושב-ראש, תודה, כבוד השר, חברי הכנסת, מטבע הדברים והמציאות במליאה אני מבקש לכוון את עיקר דברי לחברי מן האופוזיציה. אני יודע שלגבי רבים מכם זה שינוי קשה מאוד, כמעט שינוי ביוכימי, אבל אני מבקש – היום הזה הוא איזה מין שעת רצון של הכנסת – אל תהיו קטנוניים; מה הממשלה מבקשת מכם בסך הכול – עוד 60 יום? 60 יום. חצי מזה זה לילות, פסח, מימונה, יום העצמאות, יום הזיכרון, יום השואה – נשארו פחות מעשרה ימים.
למה אתם עושים עניין מכמה ימים? עולים על בריקדות בגלל כמה ימים. עכשיו תזכרו, חברי הכנסת, שמדובר בסך הכול בהוראת שעה, הוראת שעה. אומנם חישבתי ומצאתי שלשנה וחצי זה יוצא 13,000 ומשהו שעות, אבל זה גם כן רק עניין כמותי. זאת הוראת שעה. אבל, באמת, אני מבקש מחברי מהאופוזיציה, בהזדמנות הזאת – הקואליציה די מאוחדת פה. זאת באמת שעת רצון, אדוני היושב-ראש. אני מבקש עוד כמה שינויים קלים. אם אנחנו כבר משנים חוק-יסוד, אולי אפשר עוד כמה שינויים קטנטנים בחוקי-יסוד. אתם לא תכעסו, אני כמעט בטוח שאתם תבינו שהקואליציה כולה שותפה להם. למשל בחוק-יסוד: ירושלים כתוב – זה עניין כמותי קטן, יותר קטן מהשינוי שאתם מתבקשים לחולל היום. במקום שכתוב: "אין לשנות את החוק אלא ברוב חברי הכנסת", אני מבקש שיהיה כתוב: "ברוב של שלושה-רבעים מחברי הכנסת". אכפת לכם? זה כלום, זה שום דבר, זה עניין פעוט. בחוק-יסוד: הכנסת – זה עניין שנוגע לכולנו. אומנם זה חוק-יסוד, ולא ראוי לשנות אותו בשלוש קריאות ביום אחד, אבל זאת שעת רצון, וזה גם דחוף, אז אני מבקש שבחוק-יסוד: הכנסת, בסעיף 25 כתוב: "הכנסת תחליט ברוב דעות של המשתתפים בהצבעה". נו, זה ממש אנכרוניסטי העניין הזה. הלוא ברור שלחברי הקואליציה יש רק דעה אחת. אם נתחיל לספור דעה אחת, חס וחלילה עלול להיות רוב לאופוזיציה. אז אני מבקש שיהיה כתוב: הכנסת תחליט על-פי החלטות הממשלה. בזמן הפנוי שייווצר לחברי הכנסת הם יועסקו בעבודות לתועלת הציבור, וייקבע שר מיוחד שיגדיר מהי תועלת הציבור. עכשיו חוק-יסוד: ביקורת המדינה – אני מציע לבטל אותו. בחוק-יסוד: הממשלה, אחרי המלים: "הממשלה היא הרשות המבצעת של המדינה", אני מציע עוד חצי משפט – באמת לא עניין גדול; יתווספו המלים: "והכנסת היא הרשות המבצעת של הממשלה". זה ידוע, זה ידוע לכולם, אבל כדאי להוסיף למען הסר ספק.
אני ממש אשתדל לסיים. ברוך השם, אין לנו הרבה חוקי-יסוד, ואין לי תיקונים בכולם. אולי רק עוד הערה אחת, אדוני.
אולי חוק-יסוד: מקרקעי ישראל? זאת הקרקע שאנחנו עומדים עליה, אדוני, בכל זאת. במקום המלים: "הבעלות עליהן", על קרקעות המדינה, "לא תועבר", יהיה: הבעלות עליהן תועבר לש"ס. אתה רוצה עוד כמה חוקים כאלה, או שנסתפק?
לא רק שהוא היה סוציאליסט, הוא גם נהג לטבוח בנביאי הבעל.
אדוני היושב-ראש, גברתי, רבותי השרים, חברי חברי הכנסת, למה אנחנו עדים כאן היום? זה סוג של חוסר תרבות, בוז למסורת, שכחה של פרקי אבות, דברים בסיסיים מאוד. יש איזו תופעה של אובדן זיכרון תקופתי שעובר על חברי כנסת כשהם משנים פוזיציה. שכחו שגלגל חוזר בעולם, שכחו מה שאמר הלל הזקן כשראה גולגולת אחת צפה על פני המים; אמר לה: על דאטפת אטפוך, וסוף מטיפייך יטופון – על שהטבעת טובעת, וסוף מטבעייך לטבוע. שוכחים. ואם אתם רוצים דוגמה מתרבות שונה מעט – נקמת הדם. הוא הרג אותו, אז יבוא אחיו ויהרוג אותו, ויבוא אחיו של הנרצח וירצח אותו. איך מסיימים מעגל קסמים כזה? איך מסיימים מצב שבו הקואליציה מתנקמת באופוזיציה, ואחר כך, כשהאופוזיציה תעלה לשלטון, היא תתנקם בה? פשיטא – עם חוק, עם סדר, עם תקנון. אבל מה לעשות שזה שורש הרע? שאת מי שרוצחים פה זה את החוק, את הסדר ואת התקנון? מי יקום לנקום את נקמת התקנון? מי יקום להגן עליו? ואם זה נמשך, חברי הליכוד, כשתעברו לאופוזיציה יעשו לכם בדיוק אותו הדבר ותייללו מעל הדוכן הזה יומיים. רק שכל פעם אנחנו עולים מדרגה בשחיקה של החוק, בשחיקה של התקנון, בשחיקה של הסדר, כי הזיכרון שלנו קצר, ואולי אולי יש בנו איזו תחושה שאחרינו המבול, וגם כך אפשר לנהל את העניינים. כי אם, אם נדע שאחרינו מבחינתכם תבוא קדימה, אולי לא תעשו כך, אבל אם אחרינו המבול, מה אכפת לנו?
חוקה לישראל, ויעשו כאן חברים כשם שהם עושים – – –
חברים, חוקה לישראל זה רעיון מבריק – – –
חוקה לישראל זה רעיון מבריק. מה יעשו לחוקה? יעשו לה בדיוק את מה שאתם עושים לחוקי-היסוד היום.
ארבע קריאות, אז יעשו את זה ביומיים, וישימו סנדוויצ'ים פה במזנון. הלוא כל חוק שאדם קובע, אדם יכול לשנות.
לשבחה של הממשלה ראוי לומר שזה לא התעלול היחיד שלה. יש איזה עיקרון רע מאוד שמנסים לשנות את חוקי המשחק לאחר שהמשחק התחיל. שמעתי, אפילו קראתי בהסכמים הקואליציוניים שהונחו על שולחננו לפני ימים אחדים, שכדי לייצב את השלטון, לשפר את המשילות – יש מלה חדשה בעברית, אולי לא כל כך חדשה, אבל היא כבר מכובסת. המשילות. משילות היא דבר חשוב. המשמעות שלה – יש כוכבית ולמטה כתוב: אני רוצה לשלוט. זו המשמעות של משילות. כשזה מישהו אחר שרוצה לשלוט זה לא משילות, זה שום דבר, זה דיקטטורה, זה מה שאתם רוצים. אבל כדי לשפר את המשילות, כדי לייצב את השלטון, משנים את חוקי המשחק אחרי הבחירות. חוק תקציבי יעבירו ב-55, אי-אמון קונסטרוקטיבי עם אותו תורן באופוזיציה, שבמקרה, באיזו הסתברות נדירה, קונסטלציה של נפטון שנפגש עם מרס במולד החמה שחל ביום ג' – אם זה יקרה חס וחלילה והוא לא יצליח להרכיב ממשלה, אז זה חוזר לראש הממשלה. פיזור הכנסת ב-65. למה מה קרה? פתאום משנים את כללי המשחק הדמוקרטי אחרי הבחירות. עכשיו, מה היה קורה אם היו אומרים: בסדר, אנחנו רוצים לשנות את שיטת הממשל, את צורת ההתנהלות שלנו. פיזור הכנסת ב-65 – בסדר, אבל מהכנסת הבאה – –
– – אז פתאום אולי תרד ההתלהבות, כי מי יודע מה יהיה פה בכנסת הבאה. לא משנים כללי משחק לאחר שהמשחק התחיל. ומי שעושה את זה מנסר את הענף שהוא ישב עליו – אם לא בכנסת הזאת, אז בכנסת הבאה – כי זו פגיעה בדמוקרטיה, ממש כשם שמה שקורה כאן היום, שינוי חוק-יסוד במהלך כזה, הוא פגיעה בדמוקרטיה. יש באוצר מומחים לכלכלה. אני מאוד מכבד את המומחים הללו. אנה אנו באים בלי מומחים? עכשיו, איך מודדים את המומחיות של מומחה? זה לא כל כך פשוט. הלוא אדם לא בא ומעיד על עצמו שהוא מומחה. אז בעולם האקדמי, אם הוא פרסם הרבה מאמרים בעיתונים חשובים, בידוע שהוא מומחה. מה קרה לכל המומחים הכי גדולים לפני שבא המשבר הכלכלי האיום והנורא הזה? כמה מהם באמת ניבאו אותו, ואלה שניבאו, האם הם ידעו להמליץ מה לעשות כדי למנוע אותו? אתם זוכרים את כל המומחים לרוסיה הסובייטית, את הסובייטולוגים? כמה מהסובייטולוגים ידעו לנבא שרוסיה מתמוטטת? אבא שלי, עליו השלום, פעם הסביר לי שאין דבר כזה סובייטולוגים, כי זה תרתי דסתרי. או סובייטיקה או לוגיקה, לא יכול להיות שניהם יחד. אבל הם מומחים, הם התפרנסו ממומחיותם. ודאי כמה פרופסורים היו שם. היו, עד שכל העסק התמוטט והם הלכו להיות מומחים לכלכלה, אינני יודע למה הם עברו אחר כך. חזאים. יש חזאים מומחים למזג האוויר. לפני כמה ימים, כיוון שאנחנו מתעתדים לבלות את ליל הסדר בצפון הארץ, צלצלתי לבית-דגן ושאלתי אותם: תגידו, יהיה גשם בליל הסדר? אמרו לי: יהיה גשם 3:8. אמרתי תודה רבה וסגרתי. אחר-כך חשבתי שבעצם אני לא יודע מה זה גשם 3:8, אז צלצלתי עוד פעם. אמרו לי: מה זאת אומרת אתה לא יודע מה זה גשם 3:8. יש לנו 11 חזאים בתחנה. שמונה אומרים שירד גשם ושלושה אומרים שלא ירד גשם. אז זה המומחים. המומחים לכלכלה של משרד האוצר אומרים לנו שבאמת אף אחד לא יודע מתי זה ייגמר, איך זה ייגמר, מה לעשות כדי שזה ייגמר. אבל אומרים לנו, עכשיו אנחנו עושים תוכנית בשביל שנה וחצי. זה נשמע לי לא כל כך טוב. אני יודע, במתאר אי-ודאות צריך לצמצם את הסיכונים, לקבל החלטות לטווח קצר ולראות איך הדברים מתפתחים. יכול להיות שאנחנו עושים הערכת מצב שתשתנה בתוקף הנסיבות האלה. לגמרי לגיטימי לשנות אותה. אז למה להתחייב לשנה וחצי?
כל העניין, חברים, זאת לא התוכנית הכלכלית לשנה וחצי. העניין הוא המשילות. המשילות – אני רוצה לשלוט. בנימין נתניהו הקים קואליציה, אבל בניגוד להבטחה שלו, הוא לא הקים קואליציה עם השותפים הטבעיים. חלק מהשותפים הטבעיים, אני רואה אותם דווקא יושבים שם, בצד של הלא-קואליציה. ההסכם בין האיחוד הלאומי לליכוד היה מוכן, חברים. היה מוכן, רק לחתום עליו. ובכל זאת העדיף בנימין נתניהו לקנות את מפלגת העבודה. ואם הוא לא יכול לקנות את כל העבודה אז גם חצי טוב. בסבב הבא, אני מניח, לקראת 05:00, אני רוצה לדון בשאלה למי מראים חצי עבודה. זה נושא מרתק. אני רוצה לדון בזה אחר כך, חבל לבזבז את כל הזמן עכשיו.
אני מבין שזמני הולך ומתקצר. יש גם פרק על ליברמן. ובפרק הבא, ילדים, תשמעו על שר החוץ ותשמעו גם על חצי עבודה. לכן, כשכולנו רוצים לגרום לכך שהדיון התקציבי הבא ל-2010 לא יקרה בעוד כמה חודשים, אז רוצים לתת לנו את תקציב 2009 ו-2010 במנה אחת. השאלה היא: למה? ממה מפחדים? מפחדים מאופוזיציה? לא, חברים, הם מפחדים מהקואליציה. נתניהו לא סומך על הקואליציה שלו, לא על חצי העבודה ואולי גם לא על שר החוץ שאין לדעת מה יהיה גורלו. שמעתי רמזים וגם הכחשות מייד.
לא, זה הפרומו של הסיבוב הבא.
אחרת לא תישארו עד 05:00. חברים, בפרק הבא תשמעו ממי מפחד ראש הממשלה. תודה רבה.
אדוני היושב-ראש, קרב יום אשר הוא לא יום ולא לילה.
תעצור אותי. ההמשך יבוא אחר כך. אדוני היושב-ראש, אדוני השר, חברי חברי הכנסת, ד"ר טיבי, שיוצא ברגעים אלה, מוכיח לנו שהוא יותר מדי זמן בכנסת, כי הוא שכח את הפיזיולוגיה הבסיסית שהוא למד בבית-הספר לרפואה. אינני מבין משום מה הוא תמה על שלושה סגני שרים שנמצאו שרועים בחלק משעות הלילה. שינה זו תופעה פיזיולוגית, ממש כמו שמחה כשמוטל סגר על השטחים לכבוד החג. מה שלא ברור זה מה הדיר שינה מעיניהם של שלושה חברי קואליציה, שנמצאו ערים במליאה בין השעות 01:00 ו-02:00. אדוני-היושב-ראש, אני רוצה לדווח לכם שלפני דקות ספורות הגיעו אלי תוצאות בדיקה שערך קצין בודק מטעם משמר הכנסת, בדיוק בשאלה הזאת. מסתבר שהם פשוט לא יכלו להירדם, כי הם קיוו שכל רגע ייכנס מישהו ויודיע שגם הם מונו לסגני שרים. הציפייה הזאת לנס מהסוג הזה פשוט הדירה שינה מעיניהם.
על כל פנים, יש לי בשבילכם שני משלים ונמשל אחד. נגיע לנמשל, תבינו למה אני מטריח אתכם בשני המשלים. משל אחד הוא ישן, הוא סיפור על איזה מלכות קטנה באירופה. היה שם מלך, והוא לא הצליח להירדם בלילות כי השכנים הרעישו. עיר קטנה, לא איזו אימפריה. לא ידעו מה לעשות כדי למנוע את הרעש מהשכנים. טיכסו עצה ובסוף החליטו שהצבא, שמנה 80 איש, יתכנס סביב הארמון בלילה ומדי רבע שעה כל הצבא הרעים בקולו: שקט, המלך ישן. נמצאה תרופה. הסיפור השני הוא דווקא על עיירה יהודית באירופה – לא בטוח אם זה חלם או משהו יותר צפוני. על כל פנים, זה היה סמוך לימים הנוראים.
בדיוק אותה תופעה. על כל פנים, באותה עיירה החורף הקדים והשלג הראשון צנח על העיר עוד לפני הימים הנוראים. בני העיר התעוררו ובאמת השתאו למראה הצח, הצחור הזה, איך השלג מכסה את כל העיר. איזה יופי. ופתאום הם רואים שאת השלג היפה הזה הורסות טביעות רגליים גסות. מה מסתבר? שהשמש של בית-הכנסת קם להעיר את האנשים לסליחות והורס את היופי הזה. אז שוב, התכנסו לטכס עצה, נמלכו בדעתם והגיעו למסקנה שהשמש לא ילך יותר ברגל מבית לבית להעיר את האנשים. ארבעה איש יישאו אותו על כתפיהם והוא לא יקלקל את השלג. כנגד מה המשלים האנטי-יצרניים, ה-counterproductive האלה? שמעתי את השר גלעד ארדן מוקדם יותר הלילה. חברי אורי אריאל ביקש לשאול אם הממשלה תהיה מוכנה, למשל, לדחות את הקריאה השנייה והקריאה השלישית עד אחרי הפסח. והשר ארדן אמר לא. הממשלה לא תבזבז אפילו רגע אחד, כדי שתוכל מה? כדי שתוכל לדחות את הדיון בתקציב. לא נבזבז אף רגע כדי לקבל דחייה ל-107 יום, כי באמת המצב דוחק, הזמן חירום, ואין לנו יכולת אפילו לבזבז דקה אחת ואנחנו מוכרחים לדחות את הדיון, לא לתקופה הנקובה בחוק של 45 יום, אנחנו חייבים לדחות אותו יותר כדי שנזדרז בדחייה. אבל הבטחתי לכם תשובות על שתי סוגיות שרק התחלתי לפתח בדיון הקודם, ואני משתדל לעמוד בדיבורי.
אגיע לזה. אני משתדל לעמוד בדיבורי – – –
אני משתדל לעמוד בדיבורי, ואני חושב שבעניין הזה אני שונה מעט מראש הממשלה שלנו. כי ראש הממשלה התחייב בפני רבנים, רבנים ידועים בציבור שחלק מהמפלגה שלי שומע בקולם, שהאיחוד הלאומי יהיה חלק מהממשלה הזאת. לא משנה אם העבודה בפנים או בחוץ, הוא יהיה חלק. למה אנחנו זקוקים לתקציב לשנה וחצי? למה אנחנו זקוקים להכנות כל כך ממושכות כדי לכתוב את התקציב הכפול הזה? יכול להיות שמי שמפר התחייבויות חושש שמא חבריו בקואליציה ימדדו לו במידה שהוא מודד לאחרים. כלומר, גם הם לא יעמדו בהתחייבויותיהם. אני חושב שראש הממשלה, שרוצה לסנדל את התקציב לשנתיים הקרובות, איננו חושש מכך שהאופוזיציה תבלום את התקציב בשנת 2010, אלא שיפוג תוקף התרופות שניתנו זה עתה. למה אני מתכוון? הוקמה ממשלה גדולה, ברוך השם, לא חסר המזג. יש מקום לכולם ויש עבודה רבה – שרים וסגני שרים, כבר טחנו את העניין הזה עד דק. אבל כששאלתי פעם מישהו למה זה כל כך חשוב, אמרו לי: תשמע, בהצבעות אי-אמון, בהצבעות תקציב מתחילים לספור את הקואליציה אחרי השרים וסגני השרים, כי אלה בטוחים. הלוא בטוח שהשרים וסגני השרים יצביעו בעד הממשלה. הם את מטה לחמם ישמרו. כל אלה שניתן להם היום תפקיד של שר או סגן שר, עכשיו הצבעתם בטוחה בוודאי. אבל אם יעלה תקציב בעוד שנה, למשל, או יותר מזה, התרופה הזו יש לה תוקף קצר, משום ששנה אחרי שאדם נתמנה לשר הוא בטוח שהוא שר מששת ימי בראשית, שהוא תמיד היה שר – אבא שלו היה שר, סבא שלו היה שר, הילדים שלו יהיו שרים. זה עניין טבעי. זה כבר לא דבר שצריך להודות עליו באיזו הצבעת אמון או תמיכה בתקציב. החשש הוא שמא יבואו חברי קואליציה, שנאמנותם חלקית או שיש להם גמישות מסוימת, והם יעלו דרישות חדשות לקראת התקציב של 2010. אז כדי לכרוך את כל התקציב הזה במתנות שניתנו עכשיו, בתשלומים הכבדים שניתנו עכשיו, ראוי להיפטר מהצרה של שני תקציבים יחד. ממה עוד מפחד ראש הממשלה? הוא חושש, הוא רואה את המצב של חצי עבודה, וכבר דיברנו על למי אין מראים חצי עבודה. אבל יש עוד תופעה מדאיגה בממשלה הזאת, והיא נוגעת לחוק פיזיקלי ידוע, שנקרא חוק שימור החומר. אתם יודעים, חוק שימור החומר – מאסה לא הולכת לאיבוד; קילו מים זה קילו מים, גם אם הם קפאו והפכו לקרח, והם שוקלים קילו גם אם הם התאדו והפכו לאדים. כשם שיש חוק שימור החומר בטבע, המקבילה לזה כנראה בעולם הפוליטי שלנו היא חוק שימור החקירות בממשלה. עד שנפטרנו – בדי עמל, אני מוכרח לציין – מממשלה שראשה עמד מדי שבוע לחקירה משטרתית, וזכינו לפנינה חד-פעמית בתולדות הפרלמנט של שרה שאמרה: אז מה אם יש חקירה אחת, אז מה אם יש חקירה שנייה, אז מה אם יש חקירה שלישית, למה מה קרה – זה באמת ציטוט שייזכר לדורות – זכינו עכשיו לממשלה שבה סגן ראש הממשלה, שר החוץ שלנו, נחקר פעם אחת ונחקר פעם שנייה ונחקר פעם שלישית, חוק שימור החקירות בממשלה. יש כנראה חוק טבע שאני מתפלא שהממשלה עד היום לא הציעה לשנות אותו בשלוש קריאות ביום אחד, כי הכול אפשרי במתכונת שלנו – לשנות גם את חוק שימור החומר בטבע, לשנות את חוק שימור החקירות בממשלה. העובדה שגם שר החוץ של ממשלת נתניהו נתון בחקירות רצופות איננה עניין לבדיחות, וכבר שמעתי – וכבר שמעתי גם הכחשות על כך – שהתפקיד שלו כבר הובטח לשר אחר בממשלה, אם חס וחלילה יבשילו החקירות לכדי הגשת כתב-אישום. כל הדברים הללו הם באמת סיבה לדאגה. חצי עבודה, שר חוץ שעלול לעמוד בפני תביעה פלילית, ואיש אינו יודע מה יהיה מעמדו אם וכאשר יוגש כתב-אישום כזה, כל אלה הם סיבה לאי-יציבות ממשלה – אי-יציבות שעלולה להבשיל בתוך חודשים ספורים. איננו יודעים לאן הולכת חצי העבודה הזאת, איננו יודעים לאן תלך ישראל ביתנו אם וכאשר יתבשל תיק החקירה לכדי הגשת כתב-אישום, ולכן נכון עושה ראש הממשלה כשהוא רוצה לייצב את התקציב שלו לשנתיים, לתקופה שיש לו עוד ביטחון שהוא יקבל תמיכה של הקואליציה שלו כולה. ולכן אני קורא לבית הזה להתנגד להצעת החוק היום. תודה רבה.
נכבדי יושב-ראש הכנסת, רבותי השרים, חברי חברי הכנסת, מילת פולמוס עם חבר הכנסת הרב פרוש: מה שהרצל אמר זה לא "ומפני חטאינו גלינו מארצנו", הוא הלך בעקבות אחד מגדולי החסידות שאמר: "ומפני חטאנו שגלינו מארצנו". הגלות היא החטא. זאת היתה גאונותו של הרצל שבא ואמר, הגלות היא החטא, היא המחלה, היא האנומליה. הוא מסתכל על אירופה, הוא רואה את האנטישמיות, והוא אומר: לא האנטישמיות היא המחלה – הגלות היא המחלה. זה מצב לא נורמלי שעם איננו נמצא בארצו. זו הגאונות של הרצל. הטעות של הרצל היתה שהוא חשב שכשנרפא את המחלה גם הסימפטום ייעלם, גם האנטישמיות תפוג מן העולם. אדוני היושב-ראש, היום ביום הרצל, כפי שהיה גם בימי זיכרון קודמים, באים רבים מאתנו ומנסים לגייס את הרצל לשורותיהם; כל אחד מנסה להוריד אותו אל גובה שכמו. ואין המלאכה קשה, משום שהרצל כתב הרבה ב-44 שנותיו הקצרות, הקודחות הדחוסות. יש בכתבי הרצל דברים הרבה שהם דבר והיפוכו. כמעט 2,000 שנה לפני הרצל כבר היתה כזאת בישראל – הנבואה נכפתה על יחזקאל הנביא כאשר ניבא בגלות. יד אלוהים נוטלת אותו בציצית ראשו ומראה לו מראות אלוהים, ואחר כך מרפה ממנה, ושבה ואוחזת אותו ושבה ומרפה ממנו. יש חכמים שביקשו לגנוז את ספר יחזקאל כי מצאו בו דברים הסותרים לכאורה את דברי התורה. ובכל זאת לא גנזוהו כי מראות האלוהים היו העיקר, והסתירות – טפל. חזון העצמות היבשות ותחייתן – העיקר, והיא נבואת האמת לנצח. מי שמנסה היום למצוא לכאורה סתירה ביחזקאל, ולהפוך את הסתירה שיש בין ספר יחזקאל לתורה – לעשות את זה לעיקר ספר יחזקאל – הוא מגוחך. ממש כך מגוחכים הם אלה שבאים היום ליטול מכתבי הרצל הוכחות להשקפותיהם על צורת המשטר במדינת ישראל. כך גם מגוחכים אלה שגידפו את הרצל משום שבעיית היהדות לא היתה מרכזית בחזונו. הרצל לא בא לתת לנו תורה חדשה ולא לתכנן משטר. הוא בא לקרב את העצמות היבשות ולהקימן לגוף אחד; הוא ידע כי אם לא יהיה גוף יהודי לא יהיה לרוח היהדות היכן לשכון. ובאה השמדת היהודים באירופה והוכיחה: הרצל נביא-אמת היה. לכן כל כך חשוב היום, ביום הרצל, לברר מה היה עיקר חזונו, חזון מדינת היהודים; ולא לתהות אחר הטפל. וגם חייבים אנו היום לבחון את מדינת ישראל לאור חזונו. לא אם יש בה שבע שעות עבודה ביום או מה צורת הדגל, ואם הרצל חזה או לא חזה את בעיית הערבים – אלא האם עמדה מדינת היהודים בייעודה. חזונו של הרצל פשוט – הוא רצה לפתור את בעיית היהודים על-ידי ריכוזם בארגונם הממלכתי והעצמאי. הוא ראה את ההשמדה קרבה, הוא חש את האדמה רועדת ורצה לקבץ את העצמות לפני שיהיו לאפר. הוא רצה לפתור את הבעיה, לא להקל אותה. להציל, כל עוד יש יהודים להציל. על הקיר באולם הזה תלויה תמונתו של הרצל, כמו כדי לומר: אנחנו הגשמת חזונו. אבל כל מי שאינו רוצה לסלף בזדון, חייב לזכור: הרצל טען כי מדינת היהודים היא הפתרון לבעיית היהודים. האם נפתרה בעיית היהודים, אדוני היושב-ראש? האם אין עדיין מיליוני יהודים בעולם המעדיפים להישאר בגלותם, אף-על-פי ששום דבר אינו מחייב אותם להישאר בה, משום שהם בטוחים שלהם זה לא יקרה? או, חמור מזה, משום שהם חושבים שקיומם של יהודים דווקא בארץ-ישראל אינו בטוח? והרי עינינו הרואות: עצם קיומה של מדינת היהודים אינו מונע מהגויים לנסות להשמיד אותנו, בין שהם רוצים לעשות זאת בנשק גרעיני ובין שהם מתכוונים להשמיד אותנו כמדינה יהודית ולהפוך אותנו למדינה דו-לאומית. הנה כי כן, מתברר כי בעיית היהודים לא היתה בכך שליהודים לא היתה מדינה משלהם כלכל העמים, והאנטישמיות בעולם לא נעלמה. עתים היא לובשת כסות של אנטי-ישראליות, אבל אין היא אלא אותה שנאת יהודים עתיקה ורצחנית. אם כן, מה הועילה מדינת ישראל? האם הרצל טעה? הרצל לא טעה; טעו מפרשיו ומסלפיו – בשוגג ובמזיד. עבור הרצל, מדינת היהודים לא היתה עניין סמלי, כי אם מסגרת של ממש לקליטת כל היהודים בעולם, הכלי לחיסול הגלות. מדינת ישראל עושה מעט מדי, לפעמים ממש כלום, כדי לחסל את הגלות. במקום שמדינת ישראל תהיה כלי בידי ההסתדרות הציונית לגאולת עם ישראל כולו, הפכה ההסתדרות הציונית של הרצל בידי המדינה למכשיר לגיוס תרומות ולחינוך יהודי בגולה – להנצחת הגולה. ממש ההיפך ממה שהרצל התכוון. חברי הכנסת, תלינו את תמונתו של הרצל באולם הזה, ומילאנו את חובתנו הקדושה להעלות את עצמותיו, והקמנו לו מצבה, ויש האומרים שמדינת ישראל כולה היא מצבה להרצל.
בתור תירוץ דחוק – נניח. אבל זה עוזר להנציח את הגלות.
אבל מדינת ישראל איננה המצבה של הרצל; חלק מעצמות הרצל נשרפו עם עצמות ששת המיליונים שהרצל רצה להציל ולא הספיק, ושאר עצמותיו עוד מרחפות בחלל ורועדות עם מחצית בני העם היהודי ברחבי העולם, שקיומם הלאומי נתון בסכנה. ורק כאשר יתלקטו העצמות היבשות שלנו כולן, ותחוסל הגלות, יושלם חזונו של הרצל. מדינת ישראל תהיה מדינת היהודים, ובעוצמה אשר תיווצר כאן לא יוכל עוד איש בעולם להשתעשע ברעיון השמדת העם היהודי. אז גם תוכל מדינת ישראל להיות מצבה אמיתית לאיש הזה, לבנימין זאב הרצל; עדות חיה לאמת נבואתו.
אדוני היושב-ראש, חברי הכנסת, אני בטוח שאני אשמח לפחות חלק מכם, כי יש סימנים מובהקים לבואו הקרוב של משיח צדקנו. ידוע הוא שעם התקרבות בואו משתנים סדרי בראשית, והנה, אנחנו עדים להשתנות סדרי בראשית. בדרך כלל אדם שנוסע ממקום למקום – תייר או צליין – משלם דמי נסיעה. והנה, התבשרנו שהאפיפיור מתכוון לבקר בארצנו, אבל אנחנו אמורים לשלם בשביל הביקור. למה אני מתכוון? שבשכר ביקורו הוא מבקש ריבונות על שישה אתרים קדושים לנצרות בארצנו, כדי שאנחנו נשלם בשביל הביקור. זה בלי ספק שינוי סדרי בראשית. המעניין הוא שמי שתומך בבקשה הזאת ומאיץ בשר הפנים להסכים לוויתור על הריבונות הוא נשיא המדינה, שמעון פרס, שידוע שבשנת 1993 כבר היה מעורב בניסיון להעביר ריבונות על כל מזרח-ירושלים לטובת הכס הקדוש. תודה רבה.
אדוני היושב-ראש, תודה, אדוני השר – –
– – חברי הכנסת, נדמה לי שלא היה ויכוח בבית הזה, ואיש לא טען שלא היה רצח עם ארמני, ואנחנו לא מכחישים ולא מתכחשים לרצח. אנחנו לא מתכחשים, אנחנו רק רוצים לטאטא את זה אל מתחת לשטיח, כי כשזה על השטיח עלולים ליפול על זה, וזה מסוכן. וידוע שהעניין רגיש, כי טורקיה עלולה להיעלב, ואם היא תיעלב, חס וחלילה היא עלולה להגדיר שאנחנו ביצענו רצח עם בעזה, או חס וחלילה הם עלולים להגיד שאנחנו ניסינו להרוס את מסגדי הר-הבית כשניסינו לבנות גשר במעלה-המוגרבים, או חס וחלילה יתלו שלטים באנטליה: הכניסה ליהודים אסורה, לכלבים דווקא מותרת. לכן בגלל הרגישות ראוי לדון בנושא. תודה רבה.
אדוני היושב-ראש, אדוני סגן השר, רבותי השרים, חברי הכנסת, השאלה היא אם זאת היסטריה או תגובה מערכתית שקולה. ובכן, יש לי ידיעות שפרצה היסטריה אמיתית בעדרי החזירים במקסיקו. התפשטה השמועה שהם לקו בשפעת של בני-אדם. אז באמת היתה פניקה. אבל לגופו של עניין, זה וירוס, ולשאלות, הסוגיות הגדולות – מסוג A, H1N1, כאשר יודעי דבר אומרים שיש לו מטען גנטי של שפעת חזירים, מטען גנטי של שפעת עופות וחלק ממטען גנטי של שפעת אנושית. ומטען גנטי כזה בהחלט יכול להיות לא יציב, לעבור מוטציות ולהפוך להיות קטלני. ומראש לא מדובר בהיסטריה, כי בזיכרון האנושי של כולנו יש השפעת הספרדית, שקטלה ב-1918 בין 20 ל-40 מיליון בני-אדם, רובם צעירים ובריאים, בסוף מלחמת העולם הראשונה, וכנראה מספר קורבנותיה עלה על מספר קורבנות מלחמת העולם הראשונה. אז זה יכול להיות קטלני מאוד, זה ידוע. מראש לא נדע, וכשיש סימנים ראשונים שווירוס כזה משנה את אופיו והופך להיות מידבק מאדם לאדם, חייב משרד הבריאות לנקוט את כל אמצעי הביטחון, ומלאי התרופות וה"טמיפלו" ודומיו שנרכש, ואני מקווה שישלימו את הרכש לרמת המלאי שנקבעה מראש, הוא הכרחי – למחלה הזאת, או אם חס וחלילה מישהו יפעיל אי-פעם אבעבועות שחורות על מדינת ישראל, או כל מחלה וירלית אחרת, אנחנו צריכים להיות מצוידים ברמת מלאי הולמת של אותם תכשירים אנטי-וירליים. אבל משרד הבריאות חייב להבין, ואשמח אם שר הסגן יקשיב לי שנייה: משרד הבריאות צריך להחליט ממה נפשו. אם המחלה מסוכנת, צריך להתייחס אליה כאל מחלה מסוכנת, ואם הגענו למסקנה, על סמך מה שידוע כבר בעולם, שהיא לא נורא קטלנית, לא באופן משמעותי יותר משפעת רגילה – אנחנו יודעים שגם שפעת רגילה גורמת למקרי מוות בכל שנה ושנה – אם זה לא קטלני מאוד, להוריד את רמת החרדה, להרגיע את הציבור, לסגור את המרפאה בנתב"ג, להפסיק להטיל הסגר. אבל אם כן, אם יש לנו נתונים שהשפעת הזאת אכן היא יותר קטלנית מתחלואה רגילה של שפעת, אז שההסגר יהיה הסגר. שמעתי אדם אומר, כאילו על ההסגר ה"וולונטרי": אמרו לי, אתה יודע מה, תשב בבית. ואני באמת לא הלכתי לעבודה – הוא אומר – אבל כל החברים באו אלי. זה צחוק מהעבודה. תודה רבה.
אבל זה לא הסגר. זה "נישט אהין נישט אהער".
אם הוא חולה, עוד אין לו חום, אבל כבר יש לו במשטח גרון נגיפים, ומחר או מחרתיים אני אדע, והוא מביא אליו הביתה את כל החברים שלו, אז לא עושים כלום.
תודה. אדוני היושב-ראש, אדוני סגן השר, זה המשך לשיחות רבות שהיו בינינו בעמדה הזאת גם בכנסת הקודמת. תמיד אמרת שאין איפה ואיפה; דנים בדיוק על-פי החוק, וכשיהודים בונים הם מקבלים אישורים, ואם ערבים רוצים לבנות הם מקבלים אישורים. לפני שבוע התפרסם דוח של המינהל האזרחי שאמר בדיוק מה שטענתי והמערכת תמיד טייחה – שיש אכיפת חוק סלקטיבית נגד יהודים ביהודה ושומרון, והוצאו בדיוק פי-שלושה צווי הריסה נגד בתי יהודים מאשר נגד בתי ערבים, אף-על-פי שבנייה ערבית בשטחי C היא מכת מדינה. אלפי בתים שלא עושים להם שום דבר. מה שאתה אומר היום – ואני אשמח לשמוע את זה, לפרוטוקול של הכנסת – הוא שידונו בדיוק באותה דרך לגבי יישובים יהודיים ויישובים ערביים, ויאשרו באותה מידה – או לא יאשרו. אם צריך להרוס בנייה בלתי חוקית, שלא תהיה הריסה סלקטיבית כלפי יהודים כפי שהמינהל האזרחי עצמו הודה שיש לפני שבוע בדוח רשמי שלו.
המינהל האזרחי. המינהל האזרחי שבסמכותך.
תודה. אדוני היושב-ראש, אדוני סגן השר, יש במערכת הבריאות מצב שהוא שונה מאשר במערכות משק אחרות שבהן לפעמים היצע יוצר ביקוש. כלומר, אם יש הרבה מכשירים מסוג מסוים, אולי הרופאים יפנו ליותר בדיקות וזה יגדיל את ההוצאה הלאומית על בריאות. אני מבין את השיקולים של משרד האוצר, אבל יש להם כלי פשוט מאוד שנקרא קפיטציה. בעזרת הקפיטציה יוצרים מכסה מעל בית-החולים, ואומרים: אתה לא תייצר עודף ביקושים. למה כשיש קפיטציה צריך להשתמש באמצעי האנכרוניסטי הזה של פיקוח על מספר המכשירים במדינה? אם יש תורם שרוצה לתרום לבית-חולים גדול מכשיר, וזה לא נופל על קופת משרד הבריאות, וגם לא על משרד האוצר, מדוע להגביל את מספר המכשירים במדינה? תנו לכוחות השוק לעבוד.
אדוני היושב-ראש, אדוני השר, חברי חברי הכנסת, פעמים רבות תמהתי מה הכישורים הדרושים לראש ממשלה. הוא ודאי צריך להיות מנהיג, הוא צריך להיות אינטליגנטי, הוא צריך להיות בעל תפיסת עולם מגובשת, בוודאי בנושאים הקיומיים שלנו.
אחר כך חשבתי מה צריך אדם בשביל להיות שר האוצר – – –
הוא לא מוכרח להיות כלכלן, אבל זה יכול לעזור להבין בכלכלה, בוודאי הוא צריך להיות בעל תפיסת עולם חברתית או כלכלית, בעל יכולת ניהול. ואז הלכתי לדמות הקלאסית של המלך הכי גדול שלנו – דוד המלך. דוד המלך ידע לכתוב תהילים, ידע להרחיב את גבולות ישראל עד משמאל לדמשק, ידע להדביר את כל אויבינו, אבל איך הוא התחיל? הוא היה רועה צאן, הוא נלקח מאחורי הצאן. ולא הבנתי למה זה כל כך חשוב, עד שראיתי את עדר העזים שמכניסים ומוציאים מהתקציב. מסתבר שבשביל לכתוב תקציב במדינת ישראל צריך לדעת להכניס ולהוציא עזים. רצוי, לפיכך, שכל שר אוצר – גם אם איננו כלכלן – שלפחות יעבור שלושה חודשי רעיית צאן כחלק מההכשרה הבסיסית שלו, כי אחרת הוא מוצא את עצמו כמי שהכניס עזים בלי לדעת איך, מוציא עזים בלי לדעת איך, ובסוף הוא צריך לרדת מעצים מאוד גבוהים, ויש בכך משום סכנת נפשות. אני מוצא את עצמי תוהה – ואני אדם שנוח להאמין, אני בקלות מאמין לאנשים – ואני זוכר באיזה שכנוע פנימי עמוק – ואני השתכנעתי, אדוני היושב-ראש. שמעתי את יושב-ראש ועדת החוץ והביטחון, מר יובל שטייניץ, מסביר מה זה, איך אסור לגעת בתקציב הביטחון בשום פנים ואופן, והלוא הוא הכיר את הדברים מתוקף תפקידו. אילו נושאים גדולים וחשובים של השקעות לטווח ארוך; לא תאמר משהו שהתחילו שלשום ואפשר לבטל היום, אלא השקעות לטווח ארוך בנושאים קיומיים, בנושאים של ביטחון המדינה. ופתאום אני שומע את שר האוצר שטייניץ מבקש לקצץ בדיוק את אותו תקציב שהוא כל כך נלחם עליו. עכשיו, כאדם שנוח להאמין, אני תמה למי להאמין – לשר האוצר שטייניץ או ליושב-ראש הוועדה שטייניץ. ולפיכך, חברי הכנסת, נדמה לי שאין לנו ברירה בעניין הזה של תקציב הביטחון אלא להעביר את הצעת החוק שהצעתי בזמנו ביחס לראשי ממשלה. הלוא מה הטענה של שר האוצר שטייניץ? הוא אומר: דברים שרואים מכאן לא רואים משם. אני הצעתי בזמנו שראש ממשלה, לפני שהוא נכנס לתפקיד, יעבור בדיקת ראייה, כדי שנדע אחת ולתמיד מה הוא רואה מכאן שהוא לא רואה משם, ולהיפך. יכול להיות שזה צריך לחול גם על שר אוצר. תודה רבה.
אבל כיוון שאני ידוע כפרגמטיסט ופשרן, לא את השיר הזה אבוא לצטט. אדוני היושב-ראש, רבותי השרים, חברי חברי הכנסת, נו, מה אתם אומרים? יגיד או לא יגיד?
יגיד או לא יגיד את שתי המלים שאני לא רוצה לחזור עליהן אפילו היום?
השאלה היא אם ראש הממשלה נתניהו יגיד או לא יגיד את המלים "שתי מדינות לשני עמים", "מדינה פלסטינית". אני מבקש להזכיר לו מכאן היום, בין השאר על-פי עצת יועציו מן הימין דווקא, מהציונות הדתית – בסיבוב הקודם כשהיה ראש ממשלה אמרו לו, לגבי הסכם-וואי ולגבי הסכם חברון: הם יבלעו את זה. יהיה להם קשה, הם יפגינו, בסוף הם יבלעו. הטעו את ראש הממשלה דאז, ואני מקווה שיועציו היום לא יטעו אותו, ויאמרו לו את האמת – שאם הוא יביא לכנסת הזאת מדינה פלסטינית, או שתי מדינות לשני עמים, הוא יחזור על מסלול הכישלון מהקדנציה הקודמת שלו. וכיוון שאנחנו מקווים שהאדם הוא יצור תבוני, ולומד מניסיונו, אנו מקווים שראש הממשלה נתניהו למד לקח, ולא ייפול בדיוק באותו בור שבו הוא נפל בפעם שעברה. אבל בימים האחרונים, כששאלו אותי: מה אתה אומר, יגיד? לא יגיד? – היה לאנשים שדיברו אתי רושם שאני תמיד אומר לא; אני תמיד נגד. אמרתי לחברי ניצן הורוביץ: תמיד תצביע נגד. הסיכוי שלך לטעות יותר קטן. אבל אמרו לי: למה אתה כל הזמן נגד? אז אמרתי: היום אני אשנה ממנהגי, והיום אני אהיה בעד. אני רוצה להיות בעד שני דברים: אני רוצה להיות בעד סיום הכיבוש, ואני רוצה להיות בעד שתי מדינות לשני עמים. אני רוצה להיות, כמובן, בעד סיום הכיבוש הערבי של ארץ-ישראל, שהחל במאה השביעית. עד שלא נסיים את הכיבוש הערבי הזה של הארץ, לא יהיה שלום פה באמת. בעניין הזה אני מוכן להיות מאוד פוזיטיבי. אני בעד סיום הכיבוש הזה. חובה עלינו לחסל את הכיבוש ואת שרידיו, כדי למנוע את החיכוך האין-סופי שיש לנו ב-100 השנים האחרונות עם האוכלוסייה הערבית בארץ-ישראל. אבל גם לגבי שתי מדינות לשני עמים אני רוצה להיות בעד; אני לא רוצה כל הזמן להיות נגד. אני בעד, רק כל אלה שרוצים להתחיל את לימוד ההיסטוריה מ-1967, ממלחמת ששת הימים, יש בי איזו אי-נוחות מסוימת מקו החיתוך השרירותי הזה. למה מתחילים את לימוד ההיסטוריה דווקא מ-1967, דווקא מששת הימים? אם אנחנו רוצים לדון בשורשי הסכסוך היהודי–הערבי בארץ-ישראל, יש כמה תאריכים טובים מהתאריך הזה להתחיל לדון בהם; המאה השביעית למשל – אבל לא רק, אם אנחנו רוצים להתעסק בהיסטוריה מודרנית.
אז אני רוצה להתחיל חמש שנים קודם, השר ארדן. אני רוצה להתחיל ב-1917, בהצהרת בלפור. הצהרת בלפור היא באמת לא מקור הזכות שלנו על ארץ-ישראל. הצהרת בלפור היתה הכרה של הלורד בלפור בזכותו של העם היהודי על ארץ-ישראל, כי הוא קרא בתנ"ך, והוא האמין במה שכתוב בתנ"ך. אבל אחריו בא חבר הלאומים, גם ב-1920, גם ב-1922, ונתנו לבריטניה מנדט על ארץ-ישראל, המנדט על פלסטיין, כדי להקים בה בית יהודי לאומי. מפת פלסטיין מוכרת לכולנו, והיושב-ראש שישב פה לפניך, יושב-ראש הכנסת רובי ריבלין, הזכיר את השיר "שתי גדות לירדן", כי זה היה השיר שתיאר את מפת המנדט הבריטי.
כבודו מלא עולם. אם אומות העולם הכירו בזכותו של העם היהודי לבית לאומי, בהמשך ודאי למדינה בשתי גדות הירדן, מי שלא הכיר בהחלטה הזאת ומי שלא הסכים לה, היו הערבים, ומאורעות 1921 היו שיקוף ראשון של הלכי הרוח הלאומיים שהיו בארץ כדי להיאבק בהחלטה הזאת. ומיהר הלורד צ'רצ'יל, שר המושבות דאז, הגיע לביקור בארץ-ישראל וכתב את הספר הלבן הראשון, הספר הלבן של 1922, "שתי מדינות לשני עמים" – חלוקת הארץ. ובכן, חלוקת הארץ התגשמה בפועל כבר לאחר הספר הלבן של צ'רצ'יל ב-1922. אני טוען שאם שורש הסכסוך בינינו לבין הערבים היה סכסוך טריטוריאלי, די היה בספר הלבן של צ'ר'צ'יל כדי לפתור את הסכסוך, אבל לא הספר הלבן הזה פתר אותו ולא כל הצעות החלוקה שבאו אחר כך. כל הצעת חלוקה, כל מפה, כל גבול שסורטט בידי איזו ועדה או בידי איזה שליח גרמו רק לשפך דם נוסף, למרחץ דמים נוסף, למלחמה נוספת. אני עוד זוכר שלפני שבאתי לכנסת הייתי רופא, וכרופא אני יכול לומר לכם שאם מפספסים את האבחנה, אם מחמיצים את האבחנה, הסיכוי לרשום את התרופה הנכונה אפסי. אנחנו טועים באבחון המחלה – הסכסוך בינינו לבין הערבים איננו סכסוך טריטוריאלי, הוא סכסוך דתי, הוא סכסוך תרבותי, הוא דומה לסכסוכים שיש בין מוסלמים ללא-מוסלמים ב-130 נקודות שונות על פני הגלובוס; רק רוצים שנאמין שדווקא אצלנו הסכסוך הזה הוא טריטוריאלי, והפתרון שלו יהיה בסרטוט גבול, באיזה מין תרופת פלא שנקראת "שתי מדינות לשני עמים". ובכן, כבר יש שתי מדינות לשני עמים, ארץ-ישראל חולקה, הבית הלאומי שלי חולק, שלושה-רבעים ממנו ניתנו לערבים בידי האימפריה הבריטית. 70% מאוכלוסיית ירדן הם פלסטינים. אז יש מדינה פלסטינית דה-פקטו, דה-יורה. כל אלה שבאים להגיד שתי מדינות לשני עמים, אני אחזק את ידיהם היום הזה, ואני אבוא ואומר להם כמו שכתוב ב"ילקוט הכזבים" – "אבראבו". שתי מדינות לשני עמים משני עברי הירדן. יש מדינה פלסטינית, והיא בירדן, 70% מתושביה – – –
לא, אני מציע להכיר בירדן כפלסטין; יש להם מדינה, והיא בירדן. 70% מהאוכלוסייה הם פלסטינים. אותם ערבים שגרים בארץ-ישראל המערבית שירצו להיות אזרחים ותושבים של המדינה הפלסטינית בירדן ודאי יעברו לשם. אלה שירצו להיות תושבי ישראל ואזרחי המדינה הפלסטינית בירדן, יצביעו לפרלמנט בעמאן ויגורו כאן.
אתה מנסה לגרור אותי לוויכוח אחר לגמרי – הוויכוח הדמוגרפי. יש 65% רוב יהודי בכל רגע נתון ב-50 השנה הבאות, ואם תהיה לי עוד חצי שעה, אני אוכיח לך, ממערב לירדן.
ב-50 השנה הבאות יהיה 65% רוב יהודי בכל רגע נתון ממערב לירדן, ויש מספרים מוצקים שמוכיחים את זה; לא מניפולציות על מספרים, לא ספירה פעמיים של 250,000 ערבים במזרח-ירושלים, לא השלכה של הערכות לגבי ילודה ותמותה מלפני 15 שנה והפיכתן למספרים.
תבדוק את המספרים של הלשכה הפלסטינית. ברשותך, תבדוק את המספרים של הלמ"ס הפלסטיני, כמה בעלי זכות בחירה היו להם בבחירות שלהם.
זמני הולך ותם. הבעיה שלנו היא לא דמוגרפית, הבעיה שלנו היא שאנחנו מנסים ללכת שבי אחר ססמאות קסם שבאות לפתור סכסוך בדרך שאיננה הפתרון שלו. אנחנו מנסים לרשום תרופה טריטוריאלית לסכסוך שאיננו טריטוריאלי. ולפיכך, כל מי שבא לרשום שתי מדינות לשני עמים, שיזכור – – –
כל מי שרוצה לרשום את הפתרון של שתי מדינות לשני עמים, יעיין בהיסטוריה, יעיין בגיאוגרפיה, יבין שיש לפלסטינים מדינה, והיא בירדן, ולא ינסה לתת להם עוד אחת על-חשבון העם היהודי במערבה של ארץ-ישראל. תודה רבה.
אדוני היושב-ראש, לגינקולוג אין שום סמכות של מומחה בענייני וטרינריה. אני מבקש שיהיה ברור שהוא לא נחשב עד-מומחה לעניין הזה.
הצעת סיכום מטעם האיחוד הלאומי: הכנסת קובעת כי הדרך שבה עבר תקציב המדינה בממשלה מהווה סיבה לדאגה עמוקה. אם טיוטת התקציב שיקפה את תפיסתו הכלכלית-החברתית של ראש הממשלה, הרי הוא הזדרז מדי להתקפל ממנה ולהגיש הצעה שונה בתכלית, שעל-פי השקפתו שלו אינה עולה בקנה אחד עם טובת המדינה, וכל זאת בלחץ של גורמים שונים. הכנסת קובעת כי מעורבותו של יועץ פרטי של ראש הממשלה, שאינו עובד מדינה והיה מעורב בתהליכי המשא-ומתן כמי שמוסמך לסכם בשם הממשלה, היא מעורבות פסולה ופגיעה עמוקה בכללי המינהל התקין. הכנסת רואה בהתפטרותו של רם בלינקוב אות אזהרה, כי התקציב מנוגד לעמדת אנשי המקצוע באוצר ועלול לסכן את כלכלת ישראל.
אדוני היושב-ראש, תודה, חברי הכנסת, מחר אמור להיפתח לתנועה ערבית ציר ציון בחברון. על הציר הזה נרצחו בעשורים האחרונים עשרות יהודים. 97% משטח העיר חברון אסור בכניסת יהודים. רק 3% משטחה, שטח H2, מותר בתנועת יהודים בכלי רכב ורגלית. המדינה הודיעה לבג"ץ שהיא מתחייבת לפתוח את הציר, ושר הביטחון הוא זה שלוחץ לפתוח את הציר לאלתר. הוא עושה זאת, זאת למדתי היום, בניגוד לחוות דעת מפורשת של הגורמים המקצועיים, שאמרו שפתיחת הציר תסכן את חיי היהודים המשתמשים בו. שר הביטחון הוא איש אמיץ מאוד, הוא החייל המעוטר ביותר בצה"ל, בוודאי היה מוכן להשליך נפשו מנגד אין-ספור פעמים בשדה הקרב. רק שנדמה לי שהפעם הוא מוכן להשליך נפשות של אחרים, בשדה הקרב שבו הם יהיו הקורבנות. תודה רבה.
לא, חוק אזורי עדיפות לאומית שמבקשים להחיל עליו את דין הרציפות זה חוק של קדימה.
אדוני היושב-ראש, אדוני השר, חברי חברי הכנסת, ברשימת החוקים שהממשלה מבקשת להחיל עליהם דין רציפות יש חוקים ראויים ויש חוקים שאינם ראויים, אבל שמעתי את דבריו הנלהבים של חבר הכנסת מולה ונזכרתי בסיפור מהעיירה במזרח אירופה: איזה יהודי, בגלל קשיי פרנסה וצרות וכו', התפתה והלך והמיר את דתו. למחרת הוא פגש את החבר שלו, את יענקל, ויענקל אומר לו: שלום ברל. הוא אומר לו: אני לא מדבר אתך. הוא אומר: למה אתה לא מדבר אתי? הוא אומר לו: למה צלבתם את ישו? חבר הכנסת מולה, כל החוקים האלה הם חוקים של ממשלת אולמרט, ציפי לבני, ממשלת קדימה.
כל החוקים שאתה תקפת בסערת נפש אמיתית, ואני יודע להעריך סערת נפש כשהיא אמיתית.
יכול להיות, אבל כשסערת הנפש באה כי שינית את המקום מהצד הזה של הכנסת לצד הזה – אני כל הזמן יושב שם, אני כל הזמן מצביע נגד החוקים האלה, לפחות נגד חלקם. אני רוצה להעיר עוד הערה אחת על חוק אזורי עדיפות לאומית, ומשם, לנושא העיקרי שאני מבקש לדבר עליו. יש לנו אזור עדיפות לאומית. מאז ימי הרצל, אזור העדיפות הלאומית שלנו הוא ארץ-ישראל. ארץ-ישראל היא אזור העדיפות הלאומית שלנו. ארץ-ישראל ביהודה ושומרון, בנגב, בגליל, בשומרון, אפילו בתל-אביב – לא נעים, גם תל-אביב היא אזור עדיפות לאומית, כי היא אזור שמאוד חשוב לעם ישראל בארץ-ישראל. תל-אביב על כל חסרונותיה היא אזור עדיפות לאומית.
עם ישראל הוא העם שמגדיר את ארץ-ישראל וארץ-ישראל מגדירה אותו, כלומר בניגוד להרבה מאוד עמים אחרים, שבהם אתה יכול להבדיל בין דת ולאום ואזרחות, החבילה הזאת של ארץ-ישראל, עם ישראל ותורת ישראל היא חבילה שאתה לא יכול לפרק אותה. כשאתה מפרק אותה, כל העסק מתפרק. מיליונים רבים שאיבדנו במהלך ההיסטוריה אבדו כתוצאה מניסיון להוציא מרכיב אחד מהחבילה הזאת. אבל העניין הזה של אזורי עדיפות לאומית שלנו היה אחד הנושאים החשובים, אחד משני הנושאים החשובים שעמדו אתמול במרכז השיחה – גם השיחה בארבע עיניים וגם השיחה עם היועצים – שקיים ראש הממשלה נתניהו עם נשיא ארצות-הברית אובמה. אני אגיע אחר כך לשאלת ההתנחלויות ויהודה ושומרון ושתי מדינות לשני עמים שנדונה שם, אבל הדבר שצריך מאוד-מאוד להדאיג אותנו הוא מה שנאמר על אירן. לגבי המדינה הפלסטינית, אינני יודע מה הם אמרו זה לזה – האם באמת נתניהו לא אמר את שתי המלים "מדינה פלסטינית" – או "שתי מדינות לשני עמים" – רק בהודעה לתקשורת, אבל בחדרי חדרים הוא כן הבטיח לאובמה שהוא יתקדם במסלול הזה. אינני יודע, ימים, ימים לא רבים, יוכיחו, כפי שחבר הכנסת מולה צפה רק לפני כמה דקות. אם יתחילו בתנופת בנייה ביהודה ושומרון ויקימו בתי-ספר ומקוואות ובתי-כנסת וגני-ילדים וגם דירות למגורים, רחמנא ליצלן, לציבור שברוך השם מתרבה והולך ביהודה ושומרון – וזה לצנינים בעיניך, כי אתה חושב שממילא צריך יהיה לעקור אותם משם. הימים הקרובים יעידו אם ממשלת נתניהו באמת תגשים את מה שהבטיח ראש הממשלה בתקופה שלפני הבחירות, ואמר שהוא תומך בהתפתחות טבעית של ההתיישבות.
הוא הבטיח גם להצליח לקיים את המדיניות הזאת בלי להגיע לעימות ישיר עם ארצות-הברית, ואנחנו נדע בקרוב אם הוא מצליח; אם הוא מצליח למשל לגרום לכך שלא תהיה אכיפה סלקטיבית של חוקי התכנון והבנייה ביהודה ושומרון. רק לאחרונה התפרסם דוח של המינהל האזרחי, שכמעט התגאה בכך שלראשונה בשנת 2008 ההריסה במגזר היהודי גדולה מההריסה במגזר הערבי. אף שהוצאו כ-700 צווי הריסה במגזר הערבי ורק כ-200 צווי הריסה במגזר היהודי, בכל זאת מספר ההריסות בבתים של יהודים גדול הרבה יותר – עלייה של 58% לעומת העבר, ונסיגה דרמטית במספר המקרים שבהם בוצעו צווי הריסה שהוצאו בבתי-משפט מול בתי ערבים ביהודה ושומרון בשטחי C. אז מהר מאוד נדע אם האכיפה הסלקטיבית הזאת עוברת מן העולם, או שבאמת ראש הממשלה התחייב בחדרי חדרים לאובמה לעשות את רצונו. אבל, כאמור, מה שבאמת צריך להדאיג אותנו הוא מה שאמר אובמה לגבי אירן. במלים פשוטות, בעברית, העובדה שארצות-הברית עכשיו תתחיל לקיים משא-ומתן עם אירן, והיא לא קובעת מועד סיום, מה שנקרא בלעז "דד-ליין", לאותו משא-ומתן, אומר שארצות-הברית השלימה עם ההתגרענות של אירן. מזכירת המדינה האמריקנית הילרי קלינטון, בימים שהתמודדה על תפקיד המועמדת של המפלגה שלה לנשיאות ארצות-הברית – התמודדה מול אובמה – בבחירות בפנסילבניה הצהירה שאם אירן תעז לתקוף את ישראל בנשק גרעיני, ארצות-הברית תשמיד אותה. עם כל הכבוד, אני לא רוצה להיות התירוץ של ארצות-הברית להשמיד את אירן בידי כוח חזק ממנה. כלומר, מה שהם אומרים בעצם זה: אל תדאגו, הם לא יעזו לתקוף אתכם בנשק גרעיני, ואם הם יעזו להשמיד אתכם בנשק גרעיני, אנחנו נשמיד אותם. לא הכרתי אותה, אבל מתוך הסיפורים עליה, על סבתי שנרצחה בידי הנאצים, סיפור כזה אפילו אותה לא היה מעניין. זה באמת לא מעניין אותי אם מישהו ינקום את מותי אם אירן תתקוף אותנו בנשק גרעיני. לכן האמירה הזאת של הממשל האמריקני היא בבחינת נסיגה ברורה מההתחייבות שלהם למנוע חורבן ישראל, להגן עלינו. זה מותיר אותנו, פחות או יותר, בודדים מול אירן, בנקודת החלטה קשה ביותר, שבה נצטרך, על דעת המחיר – ויהיה מחיר כבד – להחליט שאנחנו אחראים על גורלנו ואנחנו לא סומכים יותר על איש. למה הגענו לנקודה הזאת? פה חשוב להבין מה היתה האסטרטגיה של ישראל בחמש או שש השנים האחרונות מול הבעיה האירנית. שרון אמר ואולמרט אמר וציפי לבני אמרה: אירן היא לא הבעיה של ישראל, אירן היא הבעיה של העולם כולו. ושכנענו את כל העולם שאירן מסכנת את שלום העולם כולו. מה בא העולם להגיד לנו? מלך העולם בא אתמול להגיד לנתניהו: אתה יודע מה, אם זו בעיה שלנו, אנחנו נחליט איך לטפל בה. אם מראש, ביציאה לדרך, היינו אומרים: נכון, אירן עלולה לסכן את שלום העולם כולו, אבל אנחנו נחטוף ראשונים, אנחנו נהיה הראשונים שנותקף, ולכן בראש ובראשונה זו בעיה שלנו, ולכן שידע העולם שאנחנו נטפל בבעיה כפי כוחנו ובלוח הזמנים שלנו, אלא אם אתם תפתרו את הבעיה קודם – לא אמרנו את זה. שבנו ואמרנו לעולם כולו: אירן מסכנת את שלומכם, לכן תטפלו בה; זו לא בעיה שלנו, לא נהיה בראש החץ של המאבק באירן. שמענו את הדברים האלה גם בוועדות סגורות, גם בוועדות פתוחות וגם מהדוכן הזה – אירן היא בעיה של העולם כולו. אז בא אתמול הנשיא אובמה ואמר: בעיה שלי, אני אטפל בה בלוחות הזמנים שלי, בסגנון שלי, עכשיו אני הולך לדבר אתם. לא יהיו לוחות זמנים. בדצמבר אני אעשה הערכה מחדש. הערכה מחדש לא מחייבת שום דבר. יכול להיות שהערכה מחדש תגיד שצריך עוד פעם לדבר עם אירן, ובינתיים יהיה לאירנים נשק גרעיני. ההתרסקות הזאת של האסטרטגיה, של המאבק מול אירן, אנחנו היום משלמים את מחירה. ראש הממשלה נתניהו אתמול קיבל את השורה התחתונה מתחת לקו של האסטרטגיה של חמש השנים האחרונות, שהיתה כישלון חרוץ – כי לכל אורך הדרך היינו צריכים לבוא ולומר לארצות-הברית, לאירופה, שאם יש לקח אחד שאנחנו למדנו מהשמדת יהודי אירופה הוא שהעם היהודי הבין שהוא יכול לסמוך רק על עצמו, האחריות על גורלו נתונה רק בידיו. אנחנו לא מנסים לגלגל את האחריות הזאת לאף אחד, כי איננו סומכים באמת על אף אחד. ובסופו של דבר, שאלוהים ייתן כוחות לראש הממשלה נתניהו, כי ברגע המבחן, ההחלטה הקשה מאוד הזאת תהיה בידיו, ואני מקווה שהוא יבין שאי-אפשר לסמוך על אף אחד אחר כשעצם קיומנו נתון בסכנה. וקיומה של מדינת ישראל כמקום שבו העם היהודי יכול להיות אחראי על גורלו, יכול להיאבק על קיומו – אם יש משמעות לקיומה של מדינת ישראל, אם יש משמעות ציונית לקיומה של מדינת ישראל, זאת המשמעות. זה יהיה רגע המבחן, ולצערנו כנראה, כמו בהרבה שעות אחרות בהיסטוריה, נהיה לבד ברגע הזה. תודה רבה.
אדוני היושב-ראש, אדוני השר, חברי חברי הכנסת, יש תופעה מאוד מקוממת. גלעד שליט מוחזק בידי ה"חמאס" למעלה משלוש שנים. ארגון טרור רצחני, שיש לו יומרות להיות שלטון חוקי, מדינה, ממשלה, ברצועת-עזה – –
– – והארגון הזה מונע כל ביקור מגלעד שליט; לא נציגי הצלב-האדום, בוודאי לא עורכי-דין, בוודאי לא נציגי משפחה. ובמקביל, בבתי-כלא בישראל אלפי אסירים של ה"חמאס", שיושבים לאחר שהורשעו במעשי רצח המוני, במעשי רצח בודדים, בניסיונות רצח, בעיסוק בטרור, והם זוכים לביקורים של נציגי הצלב-האדום, לביקורים של עורכי-הדין שלהם ולביקורי משפחות. גם בהנחה שישראל החילה על עצמה באופן וולונטרי את הכללים של אמנת ז'נבה, שמחייבים לאפשר ביקורי נציגי הצלב-האדום, שום חוק, בין-לאומי או מקומי, לא מחייב את מדינת ישראל לאפשר ביקורי משפחות אצל האסירים הללו. שום דבר, חוץ מאיזו הנחה, שאינני יודע על מה היא נסמכת, שאם אנחנו נלך עם האסירים הללו לפנים משורת הדין ונסייע להם ככל אשר אנחנו יכולים בהטבות בבתי-הכלא, הם אולי לא ישתוללו בכלא, אולי לא יהיו מרידות, אולי לא יהיו שביתות רעב, אולי לא יהיו מחאות בין-לאומיות. זה מין חשבון של תועלת – אם אנחנו נעשה משהו לפנים משורת הדין, אולי נרוויח משהו מזה. החישוב הזה של תועלתנות הוא לגיטימי עד שאין מצב אבסורדי שבו "חמאס" מחזיק בגלעד שליט, והוא לא ראה נפש חיה חוץ מחוטפיו ושוביו, ובמקביל אלפי אסירי "חמאס" מקבלים ביקורים כאילו לא קרה דבר. הצעת החוק שאני מעלה היום אומרת: כל עוד ארגון טרור מחזיק חטוף ישראלי, ואינו מאפשר לו ביקורים, לא ייהנו חברי אותו ארגון הכלואים בישראל מביקורי משפחות. נציג הצלב-האדום יבקר; עורך-דין יבקר; משפחות לא יבקרו. אני מזכיר לחברי הכנסת, ומעדכן את חברי הכנסת החדשים, שהצעת חוק זהה התקבלה בכנסת הקודמת בקריאה טרומית, אבל מסיבות שונות נתקעה בוועדת החוץ והביטחון ולא קודמה, ואני שב ומעלה אותה בכנסת הזאת. כזכור לכם, בשלהי כהונתה של הממשלה הקודמת, כשקמה צעקה על כך שגלעד שליט עדיין כלוא ולא זוכה לביקורים, ביוזמתו של שר המשפטים דאז, דניאל פרידמן, הוקמה ועדה שבאה להקשיח את התנאים של אסירי ה"חמאס", והוועדה הזאת הגישה את המלצותיה. בגלל חילופי הממשלות זה לא נדון עד היום בממשלת ישראל, שצריכה לאמץ את ההמלצות, לאמץ את חלקן או לדחות אותן. היא יכולה לעשות כל מה שהיא רוצה, כמובן. אני שבתי והגשתי את הצעת החוק הזאת, ובאתי בדברים גם עם משרד ראש הממשלה, גם עם משרד השר לביטחון הפנים וגם עם משרד המשפטים. הסכמתי אתם שכיוון שהממשלה עוד לא הספיקה לדון בהמלצות ועדת-פרידמן, ועדיין לא החליטה איזה מהכללים הללו היא מקבלת, אני מעלה היום את הצעת החוק. תשובת השר והצבעה תתקיים במועד אחר, כאשר השר יוכל לקיים דיון על כך בממשלה. ברור שאני אוכל להמתין פרק זמן סביר ולא יותר מזה. אם הממשלה תחיל את הכללים הכתובים בהצעת החוק הזאת במסגרת תקנות, הנחיות, נהלים – החוק יתייתר; אם הממשלה תימנע מצעדים ברוח המלצות ועדת-פרידמן, אקדם את הצעת החוק. תודה רבה.
גברתי היושבת-ראש, אדוני השר, חברי חברי הכנסת, קודמי סקרו בקצרה את עיקרי המספרים החשובים של הדוח. רק 40% מערביי ישראל, על-פי המחקר של פרופסור סמי סמוחה, מכירים בזכותה של מדינת ישראל להתקיים כמדינה יהודית ודמוקרטית, ו-40% מערביי ישראל אומרים: לא היתה שואה. עכשיו, הכחשת השואה היא חלק מהרפרטואר של שונאי ישראל, אנטישמים, גזענים, מאחמדינג'אד ועד אבו מאזן, שבעבודת הדוקטורט שלו על הקשר בין הציונות לנאציזם פרקים שלמים של הכחשת השואה. את אלה אנחנו כבר מכירים. אפשר להבין את האנטישמים, אפשר להבין את אויבי ישראל, אפשר להבין למה הם רוצים להכחיש את השואה, את ההשמדה, את ההיסטוריה, את מורשת העם היהודי. אבל למה אותם אויבים רוצים לחתור תחת המורשת הלאומית שלהם עצמם? למה להכחיש את הבסיס ההיסטורי והאידיאולוגי של ערביי ארץ-ישראל? אני מבין למה חלקם רוצים לומר: לא היו תאי גזים. אבל למה להתכחש למנהיגות הלאומית שלהם? לא היה ולא נברא חאג' אמין אל-חוסייני, המופתי הגדול? הוא לא מצא מקלט בחצרו של היטלר? לא הצטלם אתו? לא תכנן אתו את השמדת יהודי ארץ-ישראל כשרומל יגיע לארץ? חאג' אמין אל-חוסייני, מנהיגם של ערביי ארץ-ישראל, לא עסק בהקמת גדודים מוסלמיים בוסניים באס-אס כדי לסייע לגרמניה הנאצית להילחם באויביה ולהשלים את השמדת העם היהודי? איך מעזים ערביי ישראל להתכחש לעברם המפואר, למורשת שלהם, לניסיון שלהם לקחת חלק בהשמדת העם היהודי? חברי הכנסת, אין לי אלא לספוק כפיים, להתבונן בעיני מכחישי השואה הערבים היושבים בקרבנו ולומר מה שאמרו חכמים ממני: עם שמתכחש לעברו, אין לו עתיד. אני מקווה שזה יחול עליהם. תודה רבה.
אדוני היושב-ראש, תודה, אדוני השר, חברי הכנסת, בסוף השבוע האחרון התפרסם ריאיון מרתק עם הגנרל האמריקני דייטון, המופקד על אימון הכוחות של ביטחון הפנים ברשות הפלסטינית. אחד הדברים המעניינים שאמר שם דייטון הוא – הוא ביקש מאתנו שלא נתבלבל. כלומר, הכוח הזה יהיה כוח לביטחון פנים מצוין, להבנתו, אם תקום מדינה פלסטינית. אבל אם מאיזושהי סיבה לא תקום מדינה פלסטינית, הכוח הזה יפעל נגדנו, נגד מדינת ישראל. כה אמר דייטון. אני מבין שתמיכת ישראל באימונים האלה ובהכשרה הזאת ניתנה כשממשלת ישראל תמכה ברעיון להקים מדינה פלסטינית ביהודה, שומרון ועזה. גונבה השמועה לאוזני שראש הממשלה הנוכחי הוא לא בדיוק בעמדה הזאת; הוא חושב שזה ממש מסוכן למדינת ישראל להקים מדינה פלסטינית. אז אם זה נכון, למה אנחנו ממשיכים להיות מעורבים באימון הכוחות שעלולים לפעול נגדנו? או, במלים אחרות, אם כבר נתנו להם רובים, למה לאמן אותם בקליעה?
אדוני היושב-ראש, אדוני ראש הממשלה, רבותי השרים, חברי הכנסת, לפני כמה שנים, העובדה שראש הממשלה נתניהו הצליח ליישם את משנתו הכלכלית – בשעה שהיה שר האוצר בממשלתו של שרון – הצילה את המשק הישראלי. אני חושב שיש הסכמה די רחבה על כך, למרות הפגיעה שהיא פגעה בשכבות החלשות. אבל הכותרת של הדיון היום, שמשנתו הכלכלית של נתניהו פוגעת בשכבות החלשות, טעונה ראייה ביקורתית. אין לי ספק שהתוכנית הכלכלית שנצביע עליה בעוד שבועות מספר פוגעת בשכבות החלשות, אבל, אדוני ראש הממשלה, האם זוהי משנתך הכלכלית? נדמה לי שיש פער עצום בין טיוטת התקציב לבין מה שאושר בסופו של דבר בתום – איך להגדיר את זה – קטטה? מהומה? לחצים? התפטרויות של פקידים בכירים באוצר? האם זוהי משנתך הכלכלית? האם התוצר הזה, שנתבקש להצביע עליו, אכן משקף את משנתך הכלכלית? נדמה לי שאחת הבעיות שמסתמנות כבר בתחילת דרכה של הממשלה היא פער עצום בין מה שהיא רוצה וחושבת לבין מה שהיא עושה. אני יכול להזדהות עם הרבה דברים ששמעתי ממך, אדוני ראש הממשלה, לפני הבחירות, אחרי הבחירות, על מה צריך לעשות, על מסים, על קצבאות. בין זה לבין מה שקורה בפועל יש פער עצום. אני זוכר ששמעתי ממך דברים על התיישבות בארץ-ישראל ועל בנייה והתפתחות טבעית – כך אמרת: "התפתחות טבעית", ואני יודע שכך אתה גם ממשיך לומר. אבל בשעה שאתה מדבר על התפתחות טבעית שר הביטחון בממשלתך הורס יישובים. אז יש פער בלתי נסבל בין מה שאדוני ראש הממשלה רוצה, נאמר – בין מה שיד ימין של הממשלה רוצה לבין מה שיד שמאל עושה. ועל הפער הזה בין התוכניות הגדולות, התקוות, המשנה הכלכלית של אדוני ראש הממשלה ובין תקציב המדינה – הפער הזה, לא רק השכבות החלשות ייפלו בו ויסבלו ממנו. אני חושש שכל מדינת ישראל תיפול לתוך התהום הזאת.
אדוני היושב-ראש, רבותי השרים, חברי הכנסת, צריך להחליט באיזה צד של המקל אוחזים כשבאים להרביץ למתיישבים בהתנחלויות. עדיף לא להחזיק בשני הקצוות. יש שתי גישות עקרוניות לעניין. האחת אומרת: מדינת חוק. אנחנו מדינת חוק, וגם בתים ויישובים ייבנו רק במסגרת החוק. אותם מאחזים בלתי חוקיים לא נבנו על-פי החוק, ולכן צריך להרוס אותם. שמעתי את הטענה הזאת כמה פעמים גם משר הביטחון, גם מסגנו וגם מאחרים. זו טענה כבדת משקל. כדי להרים את הטענה הזאת ולהדוף אותה, צריך לזכור כמה דברים. ממה נובעת הגדרת האי-חוקיות? אני מניח שרבים מאתנו יודעים שההבדל בין 24 או 26 המאחזים שהוגדרו עכשיו כיעד לפינוי לבין יישובים אחרים הוא תאריך הקמתם. כל אלה שהוקמו לאחר מרס 2001 פתאום הפכו להיות בלתי חוקיים. יש רבים מאתנו שאינם יודעים שמה שהופך בית ביהודה ושומרון לחוקי או לא-חוקי זו לא השאלה האם הוא עומד על קרקע יהודית פרטית או על אדמת מדינה, אלא אם יש חתימה של שר הביטחון או מי שהוא הסמיך לכך שמכשירה אותו. מי שבא להטיף לנו בשם החוקיות, צריך לזכור שבמחי חתימה אחת הבלתי-חוקי יהפוך לחוקי. שמעתי השבוע שהמינהל האזרחי מתכוון להכשיר כפר ערבי שלם בלתי חוקי למהדרין בבקעת-הירדן ולהפוך אותו, את עשרות הבתים שחלקם בעלי שש ושבע קומות, פתאום לחוקי. אז אם זה אפשרי לכפר ערבי בבקעת-הירדן, אני מבקש שזה יהיה גם לגבעת-אסף, למגרון ולעמונה. אם אפשר, אז אפשר. אם אפשר להכשיר – אז להכשיר. לעומת זאת, שמענו פה את חבר הכנסת טלב אלסאנע קודם. חבר הכנסת טלב אלסאנע בכוונה לא התעסק בשאלה של בתים בלתי חוקיים, משום שכנראה יש איזה כובע שבוער על ראשו. כבדואי גאה בנגב, הוא יודע כמה עשרות-אלפי בתים בלתי חוקיים הוא, שכניו, חבריו וקרוביו בנו בנגב. אצלו השאלה היא מדינית. הוא שולל את זכותם של יהודים לשבת ביהודה ושומרון, את זכותם להקים יישובים שם. מבחינתו – ואמרה זאת חברת הכנסת חנין זועבי בקריאת ביניים: מאחזים, יישובים, התנחלויות, הכול אותו דבר. חוקי או לא-חוקי לא מעניין אותם. עצם העובדה שאנחנו יושבים פה הוא בלתי חוקי בעיניו, ולכן הוא אמר: הכיבוש. אני אסכים עם חבר הכנסת טלב אלסאנע: הבעיה שלנו היא הכיבוש. אנחנו חייבים לסיים את הכיבוש. עד שלא נגמור את הכיבוש הערבי של ארץ-ישראל שהחל במאה השביעית, לא יהיה שלום בארץ הזאת.
מאותו רגע לא נצטרך להחזיק במקל הזה משני קצותיו, ונוכל להגשים את זכותם של יהודים להתיישב, לבנות ולחיות בכל מקום בארץ-ישראל. תודה רבה.
אם היא חשבה שזה מיותר היא היתה צריכה למחות נגד קיומו של המשרד ולהתנגד.
אדוני היושב-ראש, תודה, רבותי השרים, חברי חברי הכנסת, הצעת האי-אמון שלנו הוגשה בגלל צווי תיחום שהוצאו ליישובים היהודיים ביהודה ושומרון, לפחות מקצתם: ההחלטה להגביל את הבנייה, ההחלטה לעקור מקצת מה שנקרא "מאחזים בלתי מורשים". היום בשעות הצהריים – ואני יודע שאדוני יושב-ראש הכנסת גם הוא התערב בזה – יצא אחד מחברי הכנסת של סיעת האיחוד הלאומי להפגין נגד הריסת בתים ביצהר, ונעצר על-ידי המשטרה. חברי הכנסת, אני מבקש תשומת לב לדקה: חבר הכנסת נעצר היום על-ידי המשטרה, והוחזק בג'יפ של מג"ב. גם אם אנחנו מסכימים לו וגם אם איננו מסכימים לו, אני חושב שהבית הזה צריך להיות מאוחד בהגנה על חוק חסינות חברי הכנסת, בכך שחבר כנסת שלא מכה שוטרים, חלילה, ולא מתפרע – וראיתי את סרטי הווידיאו מהאירוע, והוא לא הרים יד, לא צעק, לא קילל – – –
תודה, אדוני היושב-ראש. אני חושב שהבית יכול להיות מאוחד באמירה הזאת.
ובכל זאת היו שוטרים, שגם כשראו את כרטיס חבר הכנסת העלו אותו לג'יפ. שלא בטובתו. אחזו בו בארבע ידיים ורגליים והכניסו אותו לג'יפ.
לא נתנו לו הסעה. באמת, לא נתנו לו הסעה. חברי הכנסת, ב-1947, ב-29 בנובמבר, יצאו במחולות ברחובות הערים, כי שמחנו מאוד – – –
תודה, אדוני. – – – שמחנו מאוד שיש, או עתידה להיות, עצמאות עברית. שמחנו שהכובש הבריטי הזר מסתלק, שמחנו שגזירות הספר הלבן הבריטי עוברות מן העולם. לפחות במקצת מן הדברים, ייתכן שהשמחה היתה מוקדמת מדי. כשפורסמו כמה מסעיפי חוק ההסדרים וחוק התקציב, שמענו שהממשלה מתכוונת לקבוע מכסות עלייה ליהודי אתיופיה – אחת מגזירות הספר הלבן שכנראה שמחנו מוקדם מדי על ביטולה. אי-אפשר לקבוע מכסות עלייה ליהודים לארץ-ישראל. בלתי נסבל ממש. ועכשיו, הצווים הללו שפורסמו, והם לא חדשים, שאומרים: יש אזורים בארץ-ישראל שממשלת ישראל קובעת שליהודים אסור לקנות בהם אדמות, אסור לבנות, אסור לחיות בהם – זו גזירה מגזירות הספר הלבן. הבעיה היא שלפעמים, גם כשאנחנו זוכים בעצמאות, אנחנו לא משתחררים מחלק מתסביכי הגלות, או מחלק מתסביכי השלטון הזר, ומחילים על עצמנו, בניגוד לאינטרס הלאומי שלנו, הגבלות עלייה, הגבלות בנייה, הגבלות מגורים של יהודים בארץ-ישראל. הצווים הללו הם אנטי-ציוניים. הצווים הללו מנוגדים לעצם נשמתה של מדינת ישראל – –
אנחנו המלצנו עליו, ואנחנו המלצנו עליו כי להבנתנו לבנימין נתניהו יש פוטנציאל להיות ראש ממשלה יותר טוב מהאלטרנטיבה. מי שהצהיר בגלוי שהוא מתכוון להקים מדינה פלסטינית ודאי גרוע ממי שאמר שהוא לא רוצה אבל אולי ייאנס לכך. מה שהוא עושה היום זה תחילת הסחף במדיניותו של נתניהו, ויכול להיות שבסופו של דבר הוא יגיע לאמץ את מדיניות "שלום עכשיו", כפי שקדימה אימצה. וזה דבר שצריך לעמוד כאן, להזהיר עליו ולהגיד: אי-אפשר לסבול את צווי התיחום ואת צווי ההגבלה הללו. תודה רבה.
אדוני היושב-ראש, אדוני השר, חברי חברי הכנסת, לפני דקות אחדות שמענו כאן את חברת הכנסת זועבי, ואומר את האמת, אין לי הרבה טענות אליה. היא מייצגת את האויב של מדינת ישראל כמדינה יהודית וציונית ודמוקרטית. הטענות שלי הן לא אליה, הטענות שלי הן אל היהודים, אל היהודים שהפסיקו להתייחס למדינת ישראל כמדינה יהודית וציונית. העולם נתון במשבר כלכלי קשה, כולנו יודעים, והמשבר הזה נותן אותותיו גם בישראל. אין אפשרות ליצור איים מנותקים בזרם הכללי הזה, וגם מדינת ישראל נפגעה קשה במשבר הזה וטרם נחלצה ממנו. תקציב המדינה וחוק ההסדרים שאמורים לעבור בעתיד הקרוב אמורים להתמודד עם המשבר הזה. במסגרת זו, הזכיר כאן חבר הכנסת אורון קודם לכן, מעבירה הממשלה כמה רפורמות גורפות מאוד שהיא מתכוונת שיהיו מנופי צמיחה למשק הנתון בקשיים גדולים. וכמו שלימדו אותנו הבולשביקים, כשחוטבים עצים, ניתזים שבבים. אז בואו נדבר על אחד השבבים שעלולים להינתז בחטיבת העצים הגדולה הזאת. לשבב הזה קוראים "ארץ-ישראל". התנ"ך לימד אותנו שהאדמה לא תימכר לצמיתות. הלוא משברים כלכליים הם לא פטנט שלנו, אדוני היושב-ראש. היו משברים כלכליים בעולם לפני אלפי שנים, כשהחברה היתה חקלאית. למשבר כלכלי קראו בדרך כלל "בצורת". בצורת. מייד רעב. רעב – העשירים שורדים איכשהו, לעניים קשה, הם עושים כל מה שהם יכולים, ובסוף הם מוכרים את האדמה, כי זה הנכס האחרון שיש להם. וקבע המקרא, שמכיר את המציאות הקשה הזאת: והאדמה לא תימכר לצמיתות. גם אדם בעל משפחה שיש לו נחלה בין שבטי ישראל, חלק נחלה באדמת ישראל, גם אם הוא מוכר את אדמתו בשעת מצוקה, האדמה לא נמכרת לצמיתות. בשנת היובל היא חוזרת לבעליה, כדי שלא ייווצר מצב שמשבר כלכלי חולף יחולל שינויים חברתיים כאלה שבמסגרתם מספר בעלי הון ירכזו את כל אדמות הלאום ואז ייעלמו שבטי ישראל, המשפחות, ו-20 משפחות ירכזו את רוב ההון של המדינה. אבל לפני אלפי שנים הבינו, ובמדינת ישראל היום שכחו. וכדי ליצור איזשהו מנוף צמיחה, כדי להיאבק, אולי בשחיתות, אולי בסיאוב, אולי בביורוקרטיה כבדה של מינהל מקרקעי ישראל, קובעים שקרקעות המדינה, קרקעות מינהל מקרקעי ישראל יימכרו לצמיתות. אני לא רוצה להרחיק לכת ולומר שלא רק בעלי הון יכולים כך להשתלט על קרקעות המדינה ולהנציח מצבים של הבדלי מעמדות ופערים עצומים; אבל אין שום דרך באמת למנוע מבעלי עניין, ויש רבים כאלה, לעשות שימוש בפטרו-דולרים שלהם, ובעזרת איש קש, או שניים, או חמישה – כיוון שאנחנו השתמשנו בטכניקות האלה, בטח גם הם יודעים – לגרום לבעלי עניין במדינות ערב, חלקן מדינות אויב, לקנות קרקעות בארץ. מה ימנע? אין מנגנון אמיתי שיוכל למנוע את הדבר הזה. ולא מדובר בהחכרה לטווח ארוך כפי שהיה קודם, ששם אפשר יהיה לקיים איזשהו מנגנון בקרה ולהחזיר את הקרקע בסופו של דבר לבעליה, לעם היהודי; הקרקע תימכר לצמיתות, אדמת ישראל תימכר לצמיתות, אולי לערבים, אולי לגורמים אחרים. אינני מבין באיזו קלות, בשל צורך להתגבר על מצוקה רגעית, מוכרים נכס, משאב חד-פעמי, שכל מדינה בעולם יודעת להבין את החד-פעמיות שלו. אצלנו זו הסחורה הזולה ביותר שיש. והוסיפו חטא על פשע, לא רק את אדמות מינהל מקרקעי ישראל מכלילים בתקנה הזאת, בחוק הזה; במחי חוק הסדרים הולכים לשנות חוק-יסוד. חוק-יסוד: מקרקעי ישראל אומר ההיפך, וחוק ההסדרים הולך לבטל אותו, בלי דיון אמיתי, בלי מאבק, במסגרת הצהרה כללית של המשבר הכלכלי משנים חוק-יסוד. אבל כדי להוסיף חטא על פשע, גם את אדמות קרן קיימת, את אדמות העם היהודי, מוסיפים לחגיגה הזאת. את זה באמת קשה להבין. אדמות קרן קיימת הן אדמות שנגאלו בידי דורות של יהודים, שאספו פרוטה לפרוטה בקופסה כחולה, מדלת לדלת, שקיבצו לפעמים פרוטות שחסכו מפיהם יהודים דלים במזרח-אירופה, במערבה, ותרמו כדי לגאול את אדמות ארץ-ישראל. מטרות קרן קיימת הן גאולת קרקע, פיתוח הקרקע, יישוב יהודים על הקרקע, כך כתוב בתקנות הקרן הקיימת לישראל. עכשיו, כדי לפתור את הבעיה – כי במרוצת השנים הצטברו בידי הקרן הקיימת אדמות שחלקן יש להן ערך נדל"ני גבוה מאוד והן אדמות שאולי אפשר למכור אותן בהון עתק – אז קובעים כלל: שקרן קיימת לישראל תעביר למינהל מקרקעי ישראל את האדמות היקרות, החשובות, הנדל"ניות, אלה שיש אישורי בנייה עליהן או צפויים שיינתנו כאלה, ובתמורה לכך יעביר מינהל מקרקעי ישראל לקרן קיימת דונם תמורת דונם. דונם בנגב תמורת דונם במרכז הארץ. גם קרן קיימת יודעת שיש הבדלים במחיר, הם לא נולדו היום. לכן הולכים לקבוע שיקבלו דונם תמורת דונם, ואת ההפרש ייתנו בכסף. ומה יעשו בכסף? ישלמו משכורות לעובדי הקרן הקיימת, שאין בהם כבר צורך. מהרגע שהקרן הקיימת מעלה בייעודה לפתח את אדמות הארץ, לשמר אותן, ליישב בהן יהודים – בשביל מה צריך קרן קיימת, בשביל מה צריך להאכיל מאות עובדים בקרן הקיימת לישראל, אם היא כבר אינה ממלאת את ייעודה, היא אינה שומרת על קרקעות העם היהודי? וכשכבר יש יהודים ספורים פה ושם, בנגב, בגליל, שמתיישבים כחוות בודדים, שמתיישבים ושומרים על יערות הקרן הקיימת מפני כרייה בלתי חוקית, כריתה בלתי חוקית, חציבה, מרעה הרסני, בנייה בלתי חוקית והשתלטות על האדמות – מפקירים אותם. אדוני השר, המחלקה המשפטית של הקרן הקיימת כמעט חוסלה, לא מגישים תביעות כנגד פלישות, כנגד בנייה בלתי חוקית. כאשר שורפים חוות בודדים כזאת ומתקשרים למשטרה, המשטרה תגיע תוך יום-יומיים למלא דוח נזק. המדינה לא מגינה על אלה ששומרים על אדמתה, המדינה מפקירה את האדמה. אדוני השר בגין, האם זאת הממשלה הציונית שאתה גאה להיות חבר בה? תודה רבה.
אדוני השר, אדוני היושב-ראש, בהמשך לשאלתו של חבר הכנסת אורון, אני זוכר התבטאות של עובד מדינה, אריאל שרון, כמדומני, שאמר שחייל המקבל פקודה שאינו יכול לבצע חייב לגשת למפקדו, להודיע לו על כך באופן אישי ולהיות מוכן לתת את הדין. האם להערכתך, כמומחה לעניינים דתיים, הדבר הזה – צריך לחול עליו התקשי"ר, וצריך יהיה להעמיד, או צריך היה להעמיד, את עובד המדינה אריאל שרון לדין על קריאתו זאת?
אדוני היושב-ראש, רבותי השרים, חברי חברי הכנסת, גם כאן יש הסכם עם הממשלה, כי אותו מנגנון שחבר הכנסת אורון כל כך מחה כלפיו הופך העלאת הצעות חוק של האופוזיציה לכמעט בלתי אפשרית. מהיום שעלתה הצעת החוק לוועדת השרים עד היום, אין לי שום אפשרות למשוך ולהעלות הצעת חוק אחרת שתיבחן על-ידי ועדת השרים לחקיקה. אז אני יכול להחליט שכיוון שהיתה התנגדות להצעת החוק – לא התנגדות גורפת, אגב, אמרו שיש ועדה של הממשלה, ועדת שרים לביטחון, שרוצה לעסוק בסוגיה הזאת, ולכן אם אני אעלה את זה היום ההצעה תיפול, אבל אם זה יידון באותה ועדת שרים יכול להיות שאני אקבל תשובה מאוחרת. באותו רגע אני לא יכול להעלות כבר הצעת חוק אחרת, כי היא לא עברה ועדת שרים לענייני חקיקה, ובהכרח תיפול. לפיכך ביקשתי וסיכמתי עם יושב-ראש הקואליציה להפוך את ההצעה הזאת להצעה לסדר-היום. אז חברים שרוצים לשוחח בחוץ, יכולים לשוחח בחוץ, כי בסופו של דבר תתקיים כאן הצבעה רק על העברת הצעת החוק לוועדה, ואני מבין שזה יהיה בתמיכת הקואליציה. אנחנו מדברים על סוגיית העברת כספים ל"חמאס" בעזה. מספרים שהיתה שנה שהשלג הקדים לרדת בחלם וכבר בעשרת ימי תשובה כוסתה העיר בשלג. זה היה שלג מרהיב עין, שלג ראשון של השנה, צחור, זך לחלוטין. ותושבי חלם התעוררו והתבוננו בשלג ונפעמו.
ראו תושבי חלם את השלג, בירכו ברכה מיוחדת ונהנו מהמראה. כעבור כמה דקות פתאום הם רואים עקבות מלוכלכים מכערים את השלג, את השלג היפה הזה. מה מסתבר? השמש קם להעיר את האנשים להגיד סליחות והותיר עקבות מגעילים. מייד התכנסו חכמי חלם לטכס עצה מה עושים, כי השלג כל כך יפה, איך אפשר לקלקל אותו ככה. נמלכו בדעתם והגיעו למסקנה מהפכנית, ופתרו את הבעיה: ארבעה יהודים יישאו כל בוקר את השמש – – –
ארבעה יהודים מונו לשאת כל בוקר את השמש בידיו וברגליו כדי שיעבור מבית לבית ויעיר את האנשים לומר סליחות, ונפתרה הבעיה. זה כבר לא העקבות של השמש שמקלקלים את השלג. מה אנחנו עושים עם הכספים לרצועת-עזה? מדינת ישראל, בסדרה של חקיקות והחלטות, קבעה את רצועת-עזה כישות עוינת, ישות טרור. בדצמבר 2004 חוקקה הכנסת הזאת את החוק לאיסור מימון טרור. באוגוסט 2007 חוקקה הכנסת את החוק לאיסור הלבנת הון. מערכת שלמה של חקיקה והכרזות, שכל תכליתה מניעת העברת כספים לארגוני טרור. כי כל מי שחקר באופן רציני את ארגוני הטרור, הגיע למסקנה שאם הולכים בעקבות הכסף, אפשר לחנוק את הטרור. יושבים כאן אנשים שמבינים בארגוני טרור ובמלחמה בהם – יש אידיאולוגיה, יש ארגון ותשתית וגיוס מתנדבים, ויש כסף, ובלי כל אחד מהמרכיבים הללו זה לא יקרה. מדינת ישראל החליטה לחנוק את הכסף, לעצור את הזרמת הכסף. פנו אל אירופה, פנו והשתדלו ברשויות שמעבירות כספים לארגוני צדקה, פנו והשתדלו במדינות אירופה, במדינות התורמות, למנוע העברת כספים ל"חמאס". ואז קמה צעקה גדולה, שאם אנחנו נמנע לחלוטין העברת כספים לרצועת-עזה יתחולל שם חס וחלילה משבר הומניטרי איום ונורא. אז מה עושים? הלוא העקבות מוליכים אל הבנק, ואם הולכים ומנסים ללכת בעקבות הכסף, אפשר יהיה לחנוק את הטרור. נמלכו חכמים בתקנתם – למה להעביר כסף לרצועת-עזה באיזו מזוודה של איש "חמאס" שבא דרך רפיח? למה להבריח אותו במנהרות? למה, למה לריב עם ידידינו במערב שלא יעבירו איזה כסף לצרכים הומניטריים? אנחנו נעביר את הכסף, ולא במנהרות ולא בהעברות בנקאיות חשאיות – בכביש הראשי, במשאיות "ברינקס". מדי חודש, 100 מיליון שקלים עוברים במשאיות "ברינקס" מישראל לרצועת-עזה. ואומרים לי אנשים שיש להם דרך להבטיח שלא ה"חמאס" משלם בהם משכורות. אפילו בחלם לא היו מנסים להסתתר מאחורי תירוץ כזה. אבל מה כן אומרים? אומרים: יש הסכם פריס מ-1994, שהוא אחד מההשתלשלויות של הסכם אוסלו, והסכם פריס אומר: אתם גובים כספי מסים, מעבירים אותם לפלסטינים, זה בעצם כסף שלהם. זה כסף שלהם. חברים, לא נשאר כלום מהסכם אוסלו חוץ מהסכם פריס הזה. כל השאר כבר לא קיים בפועל.
גם הסכם פריס לא קיים, אבל הכסף הוא כסף שלהם. אמרו פעם אחת שמתה היצאנית בעיירה ותרמה את כל כספה לבנות מקווה חדש. רצו החסידים לרב ושאלו אותו: מותר לנו להשתמש בכסף הזה? אז הוא אמר: מותר, זה כסף שלנו. זה כסף שלהם. אם זה כסף שלהם, אז אנחנו חייבים להעביר כסף לטרור, ומדינת ישראל הופכת לישות תומכת טרור, כי אנחנו מעבירים מדי חודש 100 מיליון שקל ל"חמאס".
חבר הכנסת ברכה, אני יודע שאתה היית רוצה להעביר להם יותר ולא לנסות להצר את צעדיהם, אבל זה שממשלת ישראל מעבירה כסף ל"חמאס" הוא בלתי נסבל, כי הוא משמש לתשלום משכורות בגלוי, על השולחן, לאותם טרוריסטים של ה"חמאס" שבאים לפגוע בנו.
גם סלאם פיאד הודה שהוא העביר כסף לתשלום משכורות ל-3,500 אנשי "חמאס" – בגלוי, הודה. אז אי-אפשר להיתמם ואי-אפשר לגלגל עיניים. מה שהצעת החוק שלי באה להציע – והיא תהפוך להצעה לסדר-היום – זה במקום להעביר כספים מזומנים ל"חמאס", לפתוח – באותו סכום, על-פי מה שגבינו מסים מהרשות הפלסטינית – קווי אשראי לקניית מזון ותרופות בישראל. יוכלו אותם אנשים שזקוקים למזון, זקוקים לתרופות כדי למנוע משבר הומניטרי, לקנות בכסף הזה מזון ותרופות, ולפחות לא יהיה כסף מזומן לשמן את גלגלי ארגוני הטרור, כסף שכל מה שעושים בו זה לייצר "קסאמים" ולשלם למחבלים רוצחים. אני אשמח אם הנושא יועבר לדיון בוועדה, ואם שם הוא ייתקע וועדת השרים – – –
להבנתי, בוועדת החוץ והביטחון. אם ועדת השרים של הממשלה לא תגיע לאיזה סיכום ברוח זו, אני אוכל לשוב ולהעלות את זה כהצעת חוק. תודה רבה.
איך הוא יכול לענות אם הוא לא ישמע?
תודה. אדוני היושב-ראש, אדוני השר, חברי חברי הכנסת, כשאדם בטוח שהוא המשיח או כשהסובבים אותו חושבים שהוא משיח, או כשיש מאות אלפים או מיליונים בעולם שבטוחים שהוא משיח, הוא חייב להוכיח את עצמו. אם הוא לא יחולל נסים או שינויים בעולם, עלולים, חס וחלילה, להגיע למסקנה שהוא משיח שקר. יש כמה בעיות שמפריעות לשלוות העולם. היה ניסוי גרעיני תת-קרקעי בצפון-קוריאה. ה"טליבאן" מאיים להשתלט על הנשק הגרעיני בידי פקיסטן. הצנטריפוגות בנתאנז ממשיכות להסתובב בקצב גבוה והם מעשירים עוד ועוד ועוד אורניום. יש משבר כלכלי בעולם, שמענו, יש כמה וכמה צרות בעולם, ויש כמובן המאחז מעוז-אסתר שמאיים על שלום העולם. כל הדברים הללו מונחים לפתחו של הנשיא אובמה, והוא כמשיח החדש, כמשיח המודרני, חייב להגיע לאיזה הישג, שלא יחשבו, חלילה, שהוא משיח שקר. בבית הלבן משוכנעים, כנראה, שיותר קל ללחוץ על נתניהו מאשר על קים ג'ונג-איל; או שיותר קל להכניס מקלות בגלגלים של הרכב שמביא מים למעוז-אסתר מאשר לעצור את הצנטריפוגות בנתאנז. ולכן הבית הלבן יפעיל – הוא מפעיל כבר עכשיו – לחץ מסיבי על ממשלת ישראל, כי הם בטוחים שפה זה המקום הכי רך ופה אפשר יהיה להוכיח שהוא המשיח, ולספק נסים, ולספק הצלחות מהירות. אם מול הלחץ האמריקני תתייצב ממשלה נחושה, שיודעת להגן על האינטרסים האמיתיים של מדינת ישראל ולא יהיו הישגים מהירים לבית הלבן, אז אני משוכנע שהוא יפנה את המאמצים שלו למקום שבו הוא יצליח לחולל את הנס יותר מהר. יכול להיות שהוא יכעס עלינו, יכול להיות שהוא יעניש אותנו, אבל הלחץ יופנה למקום אחר כדי לספק נס. ולכן, זאת צריכה להיות עמדת מדינת ישראל, לעמוד נחוש ולהגן על האינטרסים הקיומיים שלנו. אבל רק עוד מלה אחת על העניין של תדריכי השמאל בבית הלבן. אנחנו מדווחים שזה מה שקורה. זה לא מפתיע. אלה שמתדרכים שם הם צאצאיהם של אלה שניסו להסגיר את לישנסקי לטורקים, את לוחמי המחתרות לבריטים, ועליהם אומרים שלוש פעמים ביום, אדוני היושב-ראש: ולמלשינים אל תהי תקווה, וכל המינים כרגע יאבדו, וכל אויבי עמך מהרה ייכרתו, והזדים מהרה תעקר ותשבר ותמגר ותכלם ותשפילם ותכניעם במהרה בימינו. תודה רבה.
אני הייתי בעד, בין המציעים.
אדוני סגן השר, אדוני היושב-ראש, השאילתא של חבר הכנסת שנלר והתשובה שלך מזעזעות ממש – –
– – משום שמסתבר שמערכת הביטחון שיקרה באופן רצוף לבית-המשפט העליון כשאמרה שהגדר היא ביטחונית ולא מדינית. אכן, דרכונים נתבע אדם להציג במעבר גבול. יכול להיות שבמחסום משטרתי כזה או אחר הוא נדרש להציג תעודה מזהה, אבל דרכון הוא נדרש להציג במעבר גבול שהוא גבול מדיני. לפני שבוע, בתחומיה הריבוניים של ירושלים, קרי, מדינת ישראל, סרטטה מדינת ישראל גבול דה-פקטו, ומי שעבר אותו היה נתון – – –
ועדיין, אם יש לו רשיון נהיגה, פנקס חיסונים, תעודה שהוא תרם כליה וכן תעודות מזהות – הדרישה לדרכון היא דרישה במעבר מדיני. אני לא יכול לעבור עם רשיון נהיגה בנתב"ג. גם אני לא יכול, כי זה מעבר גבול מדיני. לעומת זאת, לדרוש דרכון בגוש-עציון, זאת הצהרה מדינית, שאומרת שמערכת הביטחון שיקרה למשרד – – –
רשיון נהיגה יספיק. רשיון נהיגה בין-לאומי הוא תעודה מזהה.
אדוני סגן השר, אם תבוא ותאמר: אנחנו מבקשים תעודה מזהה, זו תשובה א'. אם – אנחנו מבקשים דרכון, זו תשובה ב'.
תציג תעודת ביטוח לאומי בארצות-הברית.
רשיון נהיגה, תעודת חבר כנסת. מבקשים להזדהות.
הם מבקשים להזדהות, Photo ID הם מבקשים. הם לא מבקשים דרכון.
אני בדרך כלל לוקח אתי לארצות-הברית רק דרכון. רק דרכון. אבל אם מישהו – – –
אבל אזרח אמריקני שנכנס לכנסת יכול להציג – – –
אם הם יציגו רשיון נהיגה, אתה תכיר בזה?
זה מה שצריך להנחות את המחסומים.
אדוני היושב-ראש, אדוני השר, חברי חברי הכנסת, המליאה התרוקנה כאילו הקואליציה מסכימה עם החוק, והיה גם הגיוני מאוד שהיא תסכים לחוק הזה. מי שמסתכל בו לא מסוגל להבין למה מישהו יהיה נגדו. בשבועות הקודמים העליתי כמה חוקים – מה שנקרא – פוליטיים, וכל פעם דחו, כדי שלא לומר לי שמתנגדים להצעות החוק שלי. אמרו: תשמע, תדחה את הגשתה, כי ועדת שרים כזו או אחרת עוסקת בה. אל תגיש היום, תגיש בעוד חודש; אל תגיש עכשיו, תגיש בעוד חודשיים. אמרתי – אני אעלה עכשיו הצעת חוק חברתית, לא תקציבית, מי יכול להתנגד? מה אומרת הצעת החוק? אתם יודעים, יש יותר מרבע מיליון מובטלים במדינה, מחפשי עבודה, ורבבות אנשים מבלים שעות ארוכות כל יום בטלפונים בניסיון לחפש עבודה. הם פותחים את מודעות הדרושים בעיתונות, ומה הם מוצאים? בעלעול במודעות "דרושים" מהיום: דרוש תותח מכירות; לחברת נדל"ן מובילה דרושים תותחי מכירות. כל בן-אדם מחזיק מעצמו תותח, או לפחות מקלע בינוני. הוא יטלפן לשם. מסתבר שהם רוצים משהו אחר, לא מה שהוא התכוון. הם רוצים עבודה בשבתות וחגים, הם רוצים עבודה באילת, הם רוצים אדם נמוך, הם רוצים איש שמן. כל מה שהחוק בא להציע הוא שיהיו דרישות מינימום במודעה, כדי לא לטרטר סתם את האנשים. שיהיה כתוב מה המשרה – זו משרה מלאה? חצי משרה? זה עבודה בשעות? זה עבודה בתורנויות? שבתות וחגים? דרישות מיוחדות? זה לא עולה כסף למדינה, זה לא עולה כסף למפרסם המודעה; אם הוא רוצה לפרט את הדרישות באותיות קטנות, שיוסיף אותן באותיות קטנות. לא העליתי על דעתי שמישהו יתנגד להצעת החוק, אבל ליתר ביטחון הקדמתי ובדקתי עם השר. השר היה בחוץ-לארץ. סגניתו, מי שתשיב לנו, חברת הכנסת , סגנית שר התמ"ת, אמרה לי: תראה, תדבר עם שרגא ברוש. נשמע לי הגיוני, הוא נציג ארגון תעשייתי גדול, ומייצג הרבה – הוא מפרסם הרבה מודעות, אנשי האיגוד מפרסמים הרבה מודעות, נשמע מה עמדתו. אז דיברתי אתו. הוא אמר: תשמע, יש לי הערה לנוסח הזה, יש לי הערה לנוסח ההוא, נתקדם עם החוק, אני בעד. לתומי חשבתי שנפתרה הבעיה. מסתבר שהבעיה בכלל לא פתורה. רוצים שלפני שהנושא יגיע לוועדת השרים הנוסח המתואם יונח בפני הוועדה. הלוא אנחנו יודעים מה הבעיה; עכשיו צריך לכתוב את החוק מחדש, לחכות את התקופה. אני מתחייב בזאת מול הכנסת – לפרוטוקול – לתאם את הנוסח עם המשרד הממשלתי; לא לקדם אותו אם הוא לא יהיה מקובל על המשרד. אני נשבע. עכשיו המשרד עומד למבחן, אם הוא רוצה להילחם באבטלה – בלי כסף, בלי אמצעים, בלי השקעה של מיליונים; האם הוא באמת מנסה לעשות למען המובטלים, או שהוא מנסה לבצר את הקואליציה, שלא יעברו הצעות חוק פרטיות של האופוזיציה, בטיעון שהתיאום צריך להיעשות קודם? הלוא העברנו אלף חוקים בבית הזה, בהתחייבות לתאם עם הממשלה, אם העיקרון של החוק היה מקובל על הבית. העיקרון של החוק מקובל על הממשלה, אבל שוב ושוב מנסים לדחות חקיקה פרטית, כי היא מפריעה לממשלה הזאת. גם כשהיא עוזרת למובטלים – גם על-חשבון אנשים – בלי שזה יעלה פרוטה לאוצר המדינה, בלי שזה יחייב משהו. רק טיפה רצון טוב, טיפה לצאת מהקופסה, טיפה לצאת מההחלטות של – אנחנו נשתדל לא לתת לאופוזיציה להעביר חוקים. אם על זה יהיה גיוס של האופוזיציה, אם על זה יהיה גיוס של הקואליציה – – –
אנחנו אופוזיציה בכנסת ישראל. אבל אם יש הצעת אי-אמון בממשלה על רקע שבו אנחנו מזדהים מדינית עם הממשלה, אנחנו נצביע עם הממשלה. ואם אנחנו מתנגדים לממשלה, נצביע נגדה. תבחן את הצבעותינו בהצעות האי-אמון האחרונות. ולכן, לא כי אני קרוב לממשלה, ולא כי אני רחוק ממנה, אלא כי הצעת החוק היא עניינית, היא לא מנגחת, היא לא פוליטית, היא לא תקציבית. גם אותה הממשלה מנסה להפיל בנימוקים טכניים לא ראויים. אמרתי, ואני אשוב ואומר: אני מתחייב לתאם את נוסח הצעת החוק ולא לקדם אותה אם הממשלה – אם הקואליציה – תצביע היום בעדה. להפיל את החוק אפשר, נראה לי על-חשבון המובטלים במדינה, לעשות מאבק כוח מיותר לגמרי, ממש מיותר לגמרי. אני קורא לחברי הכנסת בכל זאת להצביע לפי מה שהם חושבים שראוי. הממשלה לא תיפול על החוק הזה. תודה רבה.
תודה. אדוני היושב-ראש, רבותי השרים, חברי חברי הכנסת, העניין של הביצה והתרנגולת מוכר לכם, וגם המכסות שיש לכל חבר כנסת במספר הצעות החוק שהוא יכול להגיש. אם אני יכולתי להגיש השבוע הצעת חוק אחרת, ודאי הייתי מעלה אותה, אך כיוון שהיא לא עברה את ועדת השרים, דינה היה כאילו הממשלה מתנגדת לה. לכן, אני שב ומפציר בחברים, מכיוון שאין התנגדות עקרונית לחוק, ויש – – –
לא נותנים היום הצבעה במועד אחר. גם זה כלי קואליציוני למנוע הצעות חוק פרטיות. חבר הכנסת פינס, פעם היינו יכולים לעשות הצבעה במועד אחר. האם הממשלה מוכנה שאצביע במועד אחר על החוק, לאחר תיאום הנוסח, או שהם מתעקשים להפיל את הצעת החוק?
האם הממשלה מוכנה שתהיה הצבעה במועד אחר, או שהם מתעקשים שהיום נצביע על החוק? מי מוסמך לענות בשם הממשלה? השר המתאם, השר גלעד ארדן, האם הממשלה מוכנה, לאור דברי סגנית השר, לדחות את ההצבעה למועד אחר?
התשובה היא הצבעה עכשיו, כדי להפיל את החוק, שלא עולה כסף, שיכול לעזור למובטלים למצוא עבודה ביתר קלות, שנשיא איגוד התעשיינים תומך בו על-פי בקשתה של סגנית השר. כל מה שיש פה זה התעקשות מתי ייעשה התיאום, כשאני מתחייב לתאם את הנוסח בכל שלב עם המשרד ולא לקדם אותו בניגוד לדעתו. עכשיו תגידו לי אם זו לא סתם התעקשות. תודה.
אדוני היושב-ראש, תודה. התקפי לב ומחלות לב הם גורם המוות מספר שתיים בישראל, ולכן בעמוד 692 לחוק ההסדרים מצאתי כתוב: חוק הצבת מכשירי החייאה במקומות ציבוריים, 2008, בטל. תודה רבה.
אדוני היושב-ראש, תודה, אדוני השר, חברי חברי הכנסת, לפני שבוע ירד ראש הממשלה נתניהו לבר-אילן ונשא נאום חשוב. מילא שם ולא בכנסת. הוא פגע בכבוד הכנסת להבנתי וגם הקטין את עצמו כמי שחושש מביקורת או מוויכוח. אבל זה עניין צורני ואני מבקש לעסוק בעיקר. בגלל המתח שנוצר ביחסי ישראל וארצות-הברית היו כאלה שאמרו ערב הנאום שישראל נמצאת על סף התהום. גם לאחר שאמר ראש הממשלה נתניהו את דברו, הסכימו רבים שבנאום היה צעד גדול קדימה. רוב משבחיו של הנאום, אדוני היושב-ראש, אמרו שנאומו של ראש הממשלה נתניהו היה נאום ציוני. מהו "ציוני"? ציוני, להבנתי, הוא אדם שרואה בארץ-ישראל, ארץ ציון וירושלים, את נחלת העם היהודי. ציוני הוא אדם שאומר שארץ-ישראל שייכת לעם ישראל וכל העם היהודי צריך להתכנס אליה. אבי הציונות, הרצל, שתמונתו תלויה כאן, כשאמר "אוגנדה", קרעו ציוני מזרח-אירופה קריעה, כי ראו בזה בגידה ברעיון הציוני, גם כמקלט לילה. אמרו שנאומו של ראש הממשלה נתניהו היה נאום גדול, נאום ציוני. אדוני היושב-ראש, גם כשיש אדם בריא ששוקל 70 קילו, והוא כולו בריא, העצמות שלו בריאות והשרירים שלו בריאים, ואפילו השכל שלו בריא, אבל הוא נטל גלולת רעל של גרם אחד, גרם אחד של ציאניד, לא יעזרו לו 70 הקילו הבריאים שלו, והוא ימות. אני יודע, וגם אדוני השר ודאי יודע, שכשלוקחים רעל במינון נמוך מאוד, הוא יכול להפוך בתנאים מסוימים לתרופה; להועיל. אבל כשאני שומע את מחיאות הכפיים משמאל לנאום נתניהו, וכשבאים אנשי קדימה ואומרים: הנה, הוא אימץ את תורתנו, אני מבין שלא תרופה כאן אלא רעל. לפעמים, גם בנאום גדול ובנאום חשוב, די במשפט אחד כדי להרעיל את כל הנאום ולהפוך נאום ציוני לנאום פוסט-ציוני. למה אני משבית שמחה? ראש הממשלה נתניהו דיבר על מדינה פלסטינית מפורזת – – –
לכן אני שמח שהשר יעלון נמצא פה. ראש הממשלה נתניהו דיבר על מדינה פלסטינית מפורזת. אני לא חושב שיש אומה פלסטינית. יש אומה ערבית. אני לא חושב שיש Palestinian nation. זוהי המצאה קולוניאלית. ממתי היו פלסטינים? אני חושב שיש רק אומה ערבית. פלסטין, עד סוף המאה ה-19, היתה דרום סוריה הגדולה. עכשיו, אני מניח שכששומעים את זה יוצא מפי, אומרים: הגזען הידוע, הפאשיסט, המתנגד, אבל אני מצטט את עזמי בשארה. כה אמר חבר הכנסת לשעבר, שעבר מתיאוריה למעשה והיה צריך בסופו של דבר להימלט מן הארץ. כה אמר עזמי בשארה: אני לא חושב שיש אומה פלסטינית.
אמר את זה בראיון טלוויזיה ואני אתן לך את הקשר בלינק, תראה אותו אומר את זה מול המצלמה. הוא אמר את זה לירון לונדון בתוכנית טלוויזיה שכל עם ישראל ראה אותה. אני אוכל בשמחה, בעונג אמיתי, לתת לך את התמליל, ואולי פעם אחת תתכחש למורך ורבך.
לא, שמעתי אנשים מוחאים לו כפיים.
עכשיו, אני הייתי מצפה – – –
אם איננו מורך ורבך, אני מתנצל.
וזה מה שהוא אמר – שאין אומה פלסטינית. ואותו אינטלקטואל – –
– – שהיה בקי ממני בתרגומי ניטשה של אבא שלי, הוא שאמר: אין אומה פלסטינית. לכן אמרתי דברים בשם אומרם. עכשיו, ראש הממשלה נתניהו יכול היה לעשות שימוש במלה הזאת, במשפטים האלה ממש; לקרוע, בנאום החשוב הזה, את המסווה מעל השקר ההיסטורי הגדול הזה שנקרא העם הפלסטיני. אבל הוא בחר כן להכיר במדינה פלסטינית, אבל לעטוף אותה במין עטיפה צבעונית שנקראת מפורזת. מדינה פלסטינית מפורזת. שמעתי את הדבר הזה, והתגובה המיידית היתה: אין חיה כזאת. הלכתי להסתכל בכל ספרי הזואולוגיה – אין חיה כזאת, מדינה מפורזת. אני לא מתכוון לננו-מדינות כמו אנדורה או הוותיקן. אני מדבר על מדינות ממש. שבתי ואמרתי את המשפט הזה: אין חיה כזאת, ומשהו הציק לי בכל זאת. אולי היתה מדינה כזאת, אדוני היושב-ראש? היתה מדינה כזאת. ב-28 ביוני 1918 נחתם חוזה ורסאי: ייאסר על גרמניה להשאיר או לבנות ביצורים בשטח זה ממערב לריין; נאסר על גרמניה להחזיק צבא; הצבא הגרמני לא יכלול מעל לשבע דיוויזיות חיל רגלים; נאסר על גרמניה לייבא או לייצא טנקים וכל ציוד צבאי אחר; כוחות הצי של גרמניה יוגבלו ולא ייכללו בהם צוללות; בכוחות המזוינים של גרמניה לא יכללו שום כוחות אוויר; ובתחום הפוליטי על גרמניה נאסר לכרות ברית כלשהי עם אוסטריה. עכשיו, לו הסתפק ראש הממשלה נתניהו באמירה הכללית הזאת – מדינה מפורזת – ניחא. אבל הוא פירט: לא יהיו להם טנקים, לא יהיו להם טילים והיא לא תוכל לכרות בריתות. כמה זמן – – –
תודה, אדוני היושב-ראש. ב-1921 גרמניה חתמה על זה. כמה זמן החזיקה החתימה שלה מעמד?
כשכל מדינות ההסכמה המנצחות שומרות עליה. אדוני היושב-ראש, ב-1922 נחתם חוזה אחר, בעיר האיטלקית ראפאלו: הסכם בין רוסיה לגרמניה. ההסכם היה גלוי ועמד בתנאי חוזה ורסאי, אבל הוועידה שקדמה לו היתה סודית, ובה הסכימו רוסיה הסובייטית וגרמניה על הקמה משותפת של בתי-חרושת לנשק, גז רעיל ותחמושת. קצינים גרמנים התאמנו ברוסיה, איפה שלא יכלו להתאמן בגרמניה. מי תיווך בהסכם המעניין הזה? שר החוץ היהודי של גרמניה, ולטר רתנאו. ומי היה האיש שהפך, במסווה של מועדוני תעופה, את ה"לופטהנזה" ל"לופטוואפה"? ארהרד מילך, בן לאב יהודי. חברי הכנסת, אם חס וחלילה, אם חס וחלילה תקום מדינה פלסטינית, כבר יימצאו גם יהודים בארץ הזאת שיטרחו לחמש את המדינה הפלסטינית הלא-מפורזת הזאת. אומרים לנו שראש הממשלה נתניהו היה חייב לתת משהו לאובמה, אז הוא נתן. יכול להיות שלא יצא מזה כלום, אבל זה לא ככה. יהודי שהמיר את דתו לא יכול להתעקש על תפילין של רבנו תם, ומי שהסכים להכיר במדינה פלסטינית בנחלת אבותיו לא יוכל לתבוע שיסכימו לאפשר לו בנייה בחלקה שהוא ויתר עליה. הנשיא האמריקני אובמה, שמבין שנתניהו ויתר על העיקר, יודע היטב שהוא לא יוכל להתעקש על הפרטים. לכן, אדוני היושב-ראש, לכן, בכלל הרעל הזה, טיפת הרעל הזאת, הוא לא ראוי לאמון. תודה רבה.
אדוני היושב-ראש, תודה. כמה עובדות: 1. הר-הבית הוא המקום הקדוש ביותר ליהודים בעולם; 2. הר-הבית הוא חלק ממדינת ישראל הריבונית; 3. השר לביטחון פנים ביקר היום בהר-הבית; 4. חבר הכנסת טלב אלסאנע קרא לביקור "פרובוקציה"; 5. התפרסם מאמר ב"ניוזוויק", ריאיון עם ראש הממשלה לשעבר אולמרט, שאומר שהוא היה מוכן לוותר על ריבונות יהודית באגן הקדוש, כולל הר-הבית, ולהעביר אותה לריבונות בין-לאומית. עד כאן סעיף אינפורמציה, מכאן מסקנות: את החוצפה של חבר הכנסת טלב אלסאנע הרווחנו ביושר. אם ראש ממשלה מוכן לוותר על ריבונות, אז כנראה שר בישראל שמבקר בשטח ריבוני של מדינת ישראל הוא באמת פרובוקטור. והמסקנות: אם כל יום תאפשר המשטרה לאלפי יהודים לבקר בהר-הבית – לבקר, להסתכל, לראות, על-פי החוק – זה כבר לא יהיה פרובוקציה. כולם יבינו שזה שלנו. תודה רבה.
חבר הכנסת חנין ביקש להוסיף את שמו לפרוטוקול.
אדוני היושב-ראש, תודה, רבותי השרים, כשחוקקנו בכנסת הקודמת את חוק השתלות האיברים, אחד מהסעיפים שהוספנו בו היה מעטפת מגן רפואית, בריאותית, למי שתורם איבר. אחד הסעיפים אמר שמי שתרם איבר בחייו, יקבל תקופה מסוימת של פטור מחובת תשלום דמי ביטוח בריאות ממלכתי. ברגע האחרון, בהסתייגות, האוצר העביר את הסתייגותו והסעיף הזה נפל. אני רוצה להזכיר שהסעיף הזה היה הסעיף שעליו נלחם חבר הכנסת אברהם רביץ, עליו השלום, כדי להגביר את תרומת האיברים במדינת ישראל. הצעת החוק הזאת, להבנתי, מוסכמת על ועדת השרים. אני התחייבתי לתאם אותה עם משרד האוצר ועם משרד הבריאות, ואני מקווה שתוספת ההגנה הזאת על תורמי איברים בחייהם תשפר את ההיענות לתרומת איברים. תודה רבה.
תודה, אדוני סגן השר. השאלה שלי היתה מכוונת לשר החוץ ולמפלגתו, משום שערב הבחירות נוצרה עמימות מסוימת בסוגיה הזאת, וארגון ימין בשם "מטות ערים" עשה סקר בין המפלגות השונות לנוחות הבוחרים. ביום 13 בינואר 2009 נשאל חבר הכנסת דוד רותם, שדיבר בשם מפלגת ישראל ביתנו – ויש אישור בכתב על כך שהוא מדבר בשם המפלגה – האם עמדת המפלגה בעניין מדינה פלסטינית היא בעד או נגד. מסר חבר הכנסת דוד רותם: סיעת ישראל ביתנו מתנגדת למדינה פלסטינית. האם מפלגת ישראל ביתנו שינתה את עמדתה או שדוד רותם הונה את ציבור הבוחרים?
תודה רבה. אדוני היושב-ראש, גברתי השרה, חברי חברי הכנסת, יש פער בלתי נסבל, כמעט ואקום, בין ההכרזות של נתניהו למעשיו, או חוסר מעשיו. חברי קדימה הציעו היום אי-אמון בממשלה כי מדיניותו של נתניהו מובילה לבידוד מדיני. חברי הכנסת הערבים הציעו אי-אמון בממשלה כי נתניהו מצהיר על כך שבכוונתו לבנות בהתנחלויות. בן-גוריון, כשהתייחס לאו"ם אמר פעם: לא חשוב מה שהגויים יגידו, חשוב מה היהודים יעשו. בפרפראזה נוראה על הדברים האלה אפשר לבוא ולומר: כשהיהודים לא עושים כלום, הופך עיקר מה שהגויים אומרים, ומייד אחר כך גם עושים. בימי-הביניים חשבו שהטבע שונא ואקום, הטבע לא סובל ריקנות. כשיש ריקנות, וכשהממשלה לא עושה, אז נכנסים גורמים אחרים לשטח – בוודאי בנייה ערבית שמשתוללת בכל חלקי הארץ, בגליל, בנגב, בירושלים, והולכים להלבין אותה בשם החוק, להלבין את הפשיעה הסיטונית הזאת. אבל, בשם אותו חוק רוצים לאכוף הריסה של יישובים שהם מגדירים אותם כבלתי חוקיים כי חסרה חתימה של שר הביטחון עליהם; בשם החוק. הטבע לא סובל ואקום, ארץ-ישראל לא סובלת ואקום. כשהיהודים לא עושים, הערבים יעשו. והם עושים. הלוואי שנתניהו היה בונה בהתנחלויות. צר לי להרגיע את חברי הכנסת הערבים – הלוואי שהיה בונה. בירושלים הוא לא מעז לבנות. בירושלים נתניהו לא מעז לתכנן שכונות יהודיות חדשות. לעומת זאת, תוכנית בניין ערים של ירושלים, תוכנית שנמצאת עכשיו על השולחן, מדברת על 20,000 יחידות דיור בשכונות ערביות בלי אף שכונה יהודית חדשה בירושלים. 20,000 יחידות דיור לערבים, אף שכונה אחת לא בירושלים. חברי הכנסת של הליכוד מוחאים כפיים לנתניהו כי הם חושבים שהוא נאם נאום ציוני, וחושבים שאומנם הוא אמר מדינה פלסטינית, אבל הוא בפועל יעשה, הוא יבנה, תכל'ס בשטח יהיה בסדר. כלום לא יהיה בסדר. מי שמוותר על העיקרון, מוותר גם על הפרטים. מי שוויתר על זכותו של עם ישראל למדינה בכל ארץ-ישראל, ומכיר במדינה ערבית בארץ-ישראל, לא יוכל לעמוד גם על הפרטים ועל כך שזכותם של יהודים לחיות ולבנות בכל מקום. אדוני היושב-ראש, הכותרת הראשית ב"הארץ" היום אומרת שבירושלים החליטו להפסיק לאכוף צווי הריסה על כ-20,000 יחידות דיור ערביות.
אני חושב שאני אחוס על זמנם של חברי הכנסת ואומר את הדברים שיש על לבי בקיצור, ולא אשתמש בכל הזמן העומד לרשותי.
כן. אני ממילא מקוזז, אז מה זה חשוב.
יש כמה הצעות שסיעת האיחוד הלאומי ביקשה שלא להחיל עליהן דין רציפות. אני חושב שראוי שנאמר שלאחר ששבנו והתכנסנו ועיינו בהצעות בכובד-ראש, אפשר שבכל זאת נבקש לתמוך בהצעות האלה. אבל יש בכל זאת שני דברים שהייתי רוצה לומר. יש אדם אחד שיש הרבה מאוד סיבות לא לסבול אותו, ולהתנגד לו, ולדרוש את פיטוריו. אדוני היושב-ראש, אתה לא תאמין אם אני אספר לך. הוא יהודי – לפחות אבא שלו יהודי; הוא שמאלני – לפחות סוציאליסט; קראתי באיזה מקום שהוא חתן פרס נובל, אבל יכול להיות שזה לא הוא בעצמו, אלא ארגון רופאים ללא גבולות שהוא עמד בראשו, שקיבל את הפרס. הוא רופא, ועוד גרוע מזה, הוא גסטרואנטרולוג – –
– –  הוא מתעקש לדבר צרפתית ולא מסכים לדבר אנגלית. בקיצור, יש לישראל כל הסיבות בעולם לדרוש את פיטוריו של ברנאר קושנר, שר החוץ של צרפת, ולבקש להחליף אותו ביואב טוקר. יואב טוקר, כתבנו הנצחי בפריס. אומנם אני לא בטוח שהוא עוד זוכר עברית, ואני גם לא יודע שום דבר על עמדותיו ביחס לישראל, אבל אני חושב שמדינת ישראל צריכה היום להעלות דרישה פורמלית להחליף את שר החוץ הצרפתי בכתבנו יואב טוקר. אני לא מניח שזאת תהיה התערבות בענייניה הפנימיים של צרפת, ממש כשם שנשיא צרפת לא חשב שדרישה להחליף את שר החוץ של ישראל – והוא אפילו נקב בשמות המועמדים, תוכל לעשות עסקים עם ציפי לבני ואהוד ברק. אם זאת לא היתה התערבות בענייניה הפנימיים של ישראל, גם דרישה מקבילה של ישראל מצרפת לא תהיה בבחינת פגיעה במדינה או התערבות בענייניה הפנימיים. חבר הכנסת יעקב כץ, כצל'ה, אמר שראש הממשלה לא רשאי להחריש, והוא צודק. בעניין הזה, ששר החוץ של ישראל נוגע בו בגופו, משום שהפגיעה היתה גם במדינת ישראל וגם בו אישית, מי שצריך לקום במקרה הזה זה ראש הממשלה. ראש הממשלה צריך לקום ולתבוע את עלבונה של המדינה. זה לא עלבונו הפרטי של שר החוץ ליברמן, זה עלבונה של מדינת ישראל. אין מדינה בעולם שהיתה סובלת את זה, בוודאי לא מצד ידידים שמתחילים לחטט בעניינינו הפנימיים ולהציע מינויים ולהחליף שרים בממשלה. ולכן, המינימום הנדרש במקרה כזה הוא שראש הממשלה – הוא, ולא שר החוץ – יקרא את שגריר ישראל בצרפת להתייעצויות, ויש על מה להתייעץ, משום שאם מי שמחזיק את עצמו כידידה של ישראל מוכן להתייחס כך אל המדינה, יכול להיות שהחוק שהחלנו עליו דין רציפות אתמול ביחס לבית-העצמאות היה מוקדם מדי. ישראל עדיין לא מתנהגת כמדינה עצמאית. לעניין נוסף שרציתי לדבר עליו בקצרה: פורסם בתקשורת בעקבות התשובה בבג"ץ אתמול בעניין מגרון, כי יש כוונה לבנות 1,450 יחידות דיור ביישוב אדם, מהן 50 לבנייה מיידית, ולהעתיק אליהן את היישוב מגרון. היום כבר שמעתי שיש אנשים שרואים בזה מודל לטיפול נכון במאחזים בלתי מורשים רבים. כולנו זוכרים מה היה בעמונה, ואיש במדינת ישראל לא רוצה לחזור על עמונה. הערכת המצב הנכונה להבנתי, של גורמי הביטחון, אומרת שאם יעלו בכוח להוריד את מגרון, כולנו נתגעגע לעמונה. לכן, יש מגמה מבורכת לנסות להגיע להסדר, אבל להסדר כזה יש שני צדדים; הסדר כזה אומר שכל יישוב שיושב על קרקע מדינה או על קרקע סקר, ואין צל צלו של ספק ביחס לכשרותו, וכל מה שמפריד בינו ובין היותו יישוב מוכר ומורשה הוא חתימת שר הביטחון – אפשר לקחת את דוח טליה ששון ולהפוך את הקללה שבו לברכה, וששר הביטחון, בחתימת ידו, יחתום על 106 יישובים שנמצאים בדוח טליה ששון, ויכשיר אותם, ומדינת ישראל תבנה בהם – בשם ובמלכות, לא בסתר, לא בקריצות, לא מסביב, בשם המדינה – אז אפשר. הצד השני של המטבע יהיה להגיע להסדר לגבי אותם יישובים שיושבים על קרקעות שיש הוכחה שהן בבעלות ערבית פרטית. זה קשה, אני לא בטוח שכולם יסכימו, אני לא בטוח שאפילו בתוך מפלגתי כולם יסכימו להצעה הזאת, אבל ההתחייבות צריכה להיות של המדינה, להכשיר ולהסיר אחת ולתמיד את שאלת המאחזים הבלתי-מורשים. אין – מאותו יום ואילך אין יותר מאחזים בלתי מורשים. היישובים הם יישובים מוכרים על-ידי המדינה, מתוקצבים על-ידי המדינה ונבנים על-ידי המדינה. תודה רבה.
גברתי היושבת-ראש, אדוני השר, אדוני סגן השר, חברי חברי הכנסת, משה רבנו אומר בסוף ספר דברים: "עם נבל ולא חכם". לכאורה, "לא חכם" זה טיפש. למה הוא אומר "נבל"? אולי זאת הדוגמה לכך שמעשה לא חכם יגיע ויוביל למעשי נבלה. כמה מהר שוכחים אצלנו את כל מה שיצא מארבע הערים האלה שעכשיו מוציאים מתוכן את חיילי צה"ל. על שלושה פשעי יריחו ועל ארבעה לא אשיבנו; על רחל וייס ושני ילדיה שנשרפו באוטובוס ביריחו, ודוד דלרוזה, החייל שניסה להוציא אותם מהאש ומת לאחר כמה שבועות כשהוא ממתין להשתלת ריאות, כי ריאותיו עלו בעשן באוטובוס ההוא. ועל שלושה פשעי רמאללה ועל ארבעה לא אשיבנו; על יוסי אברהמי וואדים נורז'יץ, חיילי הלינץ' שנרצחו ברמאללה, וכל עשרות הישראלים שנפלו בידי מחבלים מתאבדים שיצאו מרמאללה. ועל שלושה פשעי קלקיליה מימי הפדאינים בשנות ה-50, ועד מכונית תופת של 100 קילו חומר נפץ שאנשי ה"חמאס" ברמאללה הכינו להכניס לתל-אביב. ועל שלושה פשעי בית-לחם ועל ארבעה לא אשיבנו. וכל אחת מהערים האלה – אנחנו שכחנו כל כך מהר; לילה לילה חיילי צה"ל נכנסים לשם, מוציאים מבוקשים, מפרקים מעבדות נפץ, והיום הסירו את מחסום חווארה ששבוע-שבוע עוצרים שם מחבל עם מטען צינור ועם חבילת נפץ, עם סכין. כמה מאות ישראלים חבים את חייהם לחיילי צה"ל שעמדו במחסום ההוא ועצרו בגופם את המחבלים הללו? והיום, בשם מחווה פושעת, לערבים או לאמריקנים, מורידים את המחסומים, מוציאים את חיילי צה"ל, וסומכים על החיילים שגנרל דייטון מאמן, על-פי תוכנית שגם צה"ל השתתף באישורה, וגנרל דייטון אומר בריאיון: הוא יודע שהחיילים הללו מאומנים להילחם ב"חמאס", אבל הוא גם יודע שאם לא נקים מדינה פלסטינית הם יפנו את נשקם נגד מדינת ישראל. חברי הכנסת, אותם אזרחים ישראלים שחייהם יילקחו מהם בגלל מעשה חכם ומעשה נבלה זה, ופה הם אחד – חכם – מעשה לא חכם הוא מעשה נבלה. אותם אזרחים ישראלים שישלמו בחייהם על ההפקרות הביטחונית הזאת יתבעו אותה מידם של מקבלי ההחלטה הזאת. תודה.
אני מבקש להעביר לוועדת החוץ והביטחון.
אדוני היושב-ראש, תודה, חברי חברי הכנסת, שמענו היום בתקשורת שיהודי אחד, הודיעו לו ערב חתונתו שהוא מאומץ, אולי הוא בכלל לא יהודי, ולכן לא יחתנו אותו. שמעתי מג'קי לוי בעניין הזה – ואני רוצה לשתף אתכם – שכשעושים כביש ומוצאים עצם, עוד לפני שיודעים אם זה חייל צלבני או דינוזאור, מייד מכריזים עליו ספק-יהודי ועוצרים את הכביש. מה אנחנו למדים מזה? שהרבה יותר קל להיות יהודי מת מאשר יהודי חי.
גברתי היושבת-ראש, אדוני השר, חברי חברי הכנסת, אנחנו מדברים על 100 ימים לממשלת נתניהו, אבל אני מבקש להחזיר אתכם ארבע שנים אחורה, ללילה של ההצבעה על ההתנתקות. כי זה הלילה שבו ראיתי מי הוא בנימין נתניהו. עמדתו של נתניהו נגד ההתנתקות היתה ידועה. הוא הצביע בממשלה נגד ההתנתקות, הוא הסביר למה זו סכנה קיומית – שיירו עלינו טילים מכל אורכה של רצועת-עזה ולכל היישובים בסביבה, והוא התנבא שהטילים יגיעו הרחק, לאשדוד, לבאר-שבע. הוא הבין בדיוק למה זה רע. וכשהוא נכנס דרך הדלת ההיא, שם, הנחישות להצביע נגד החוק היתה כתובה על פניו בהבעה נחושה מאוד. עשרה צעדים ספרתי מהדלת לכיסא שלו על-יד כיסאו של ראש הממשלה לשעבר שרון, ובעשרת הצעדים הללו ראיתי את פרצופו משתנה כמו פלסטלינה, והוא התיישב והצביע בעד חוק ההתנתקות. עכשיו, זה מה שקורה לנו, לאסוננו, גם בממשלה הזאת. נתניהו יצא לדרך בממשלה עם נחישות רבה מאוד: לא למדינה פלסטינית. אני מזכיר לכם: מי שאומר כן למדינה פלסטינית, אומר לא למדינת ישראל, אמר נתניהו. ובתוך פחות מ-100 ימים אנחנו מקבלים את כנס בר-אילן, ומדינה פלסטינית מפורזת, ואחריה, בפתח ישיבת הממשלה האחרונה – שתי מדינות לשני עמים. בשביל זה בחרו את נתניהו? בשביל זה יכלו לבחור את ציפי לבני. זאת היתה המדיניות שלה. באמת, כנראה אנשים לא משתנים, וחולשתו של נתניהו היא קו המנהיגות המאפיין שלו. ראינו את זה השבוע בפיאסקו של המע"מ על פירות וירקות. יכול להיות שלא צריך לעלות על עץ כזה אם לא מתכוונים להגן עליו. מנהיג אמור להגן על עמדותיו ולהיאבק עליהן. עצוב מכול היה להסתכל על השר יובל שטייניץ, שבמשך 100 ימים חשב שהוא שר האוצר, ופתאום הסתבר לו שהחיים שונים ומישהו אחר מקבל את ההחלטות במשרד האוצר במקומו. נתניהו טיפס על עץ גבוה ודיבר על כך שאנחנו נקיים התפתחות טבעית ובנייה בהתנחלויות. לא בונים כלום. מה ששר הביטחון עושה זה להרוס מאחזים ולהמשיך לאיים בהריסתם. אבל המדאיג מכול, גברתי היושבת-ראש, המדאיג מכול הוא שתיקת הכבשים של חברי הקואליציה, שיודעים ורואים. הם לא יצאו לדרך כדי להקים מדינה פלסטינית, והם לא יצאו לדרך כדי להקפיא את הבנייה ביהודה ושומרון. הם רואים ושותקים. שמעתי כאן את חבר הכנסת אורלב אומר, פחות או יותר: אנחנו נתמוך מבפנים, גם לנו יש קווים אדומים. אבל מחאה בשפה רפה לא תעצור את נתניהו במדרון החלקלק שבו הוא מחליק וגולש. תודה.
אמרנו. הצבעה מס' 5 בעד ההצעה לכלול את הנושא בסדר-היום – 2 בעד ההצעה שלא לכלול את הנושא בסדר-היום – 5 נמנעים – אין ההצעה שלא לכלול את הנושא בסדר-היום של הכנסת נתקבלה.
גברתי היושבת-ראש, תודה, אדוני השר, חברי חברי הכנסת, אולי זכור לך, גברתי היושבת-ראש, שבתקופה של המאבק בהטרדות המיניות היה שיר שנקרא שיר שמורות הטבע: כבר פורחים נרקיסים בשמורות הטבע, והאיילה מתבוננת בשלט שכתוב עליו "אסור לצוד". היתה שם שורה שאומרת: רק עלי עוד לא שמו שלט, רק עלי איש אינו שומר. לו הייתי נרקיס או רקפת אזי ודאי היה מצבי אחר. אני קורא את החוק הזה של חבר הכנסת חסון, ואני אומר: הכי טוב לבן-אדם להיות צינור נפט, כי צינור נפט הוא במצב מצוין – שומרים עליו, מגינים עליו, לא נותנים לו לזהם את הסביבה. לא רק שמגינים עליו כי נפט זה דבר חשוב, גם נותנים לו רצועת אדמה שהיא שלו. רצועת הצינורות – 10 מטר מכל צד, זו האדמה שלו. על כל אדמת המדינה הממשלה ויתרה. זה בחוק ההסדרים ובחוק מינהל מקרקעי ישראל – מוותרים על הבעלות על אדמות המדינה, מוכנים למכור את הכול. אבל, לנפט, לנפט תהיה אדמה משלו, כי נפט זה דבר חשוב. אגב, החוק הוא חוק שראוי לתמוך בו, כי אין לי ספק שחוק מסוג כזה הוא התחלה טובה. אם יתחילו לשמור על האדמה שסביב צינורות הנפט, אולי בסופו של דבר יגיעו לשמור על כל אדמת המדינה. אבל אני בטוח – כששמעתי היום שוועדת החקירה הממלכתית לבדיקת מצבם של המגורשים מגוש-קטיף החליטה להגיש המלצות ביניים ולא להסתפק בדוח סופי, שיתפרסם כנראה בעוד שנה, חשבתי שגם המגורשים מגוש-קטיף היו רוצים שישמרו עליהם, לפחות כמו ששומרים, על-פי החוק הזה שאנחנו מבקשים להחיל עליו דין רציפות, על צינורות נפט. על צינור נפט כתוב בהצעת החוק, גברתי היושבת-ראש: לא יפגע אדם, ולא יהרוס מתקן או צנרת נפט ללא הסכמת הבעלים. ומי שהורס או פוגע במתקן או בצנרת, דינו מאסר שלוש שנים. המדינה הלכה, הרסה אלפי בתים, ואלה שעשו את זה בשליחות המדינה, לא שלא מענישים אותם ונותנים להם שלוש שנים מאסר כאילו הם פגעו באיזה צינור – הרסו אלפי בתים של אנשים שלא הצליחו לבנות להם עד היום, לא רק שלא שלחו אותם למאסר שלוש שנים, עושים להם אלבומי ניצחון וסרטי מורשת, וחלקם קודמו בדרגה והופכים להיות בעלי תפקידים חשובים יותר, כדי שיוכלו אולי לעשות את זה בפעם הבאה ביתר הצלחה. ההודעה שיצאה ואמרה שוועדת החקירה הממלכתית לחקר הטיפול במגורשים מגוש-קטיף עומדת לפרסם המלצות ביניים, היא הודעה חשובה ביותר. משום שארבע שנים מאז גירוש אלפי אנשים מבתיהם בחבל-עזה ובצפון השומרון, ומדינת ישראל לא הצליחה לפתור את בעיית המגורשים. מסתבר שבית שלוקח שבע דקות להרוס, גם בארבע שנים לא מצליחים לבנות. מסתבר שההבטחה שלכל מתיישב יש פתרון היתה ספין נבוב, ריק מתוכן, שקרי. ולכן, ועדת החקירה הממלכתית, שבראשה עומד שופט עליון בדימוס, טורחת לפרסם מסקנות ביניים, משום שמסקנות ביניים מתבקשות בדרך כלל כשיש צורך בפעולה דחופה. גם ועדת-וינוגרד פרסמה מסקנות ביניים כשחשבה שיש צורך דחוף לעשות בדק בית בצבא ובממשלה, כי עלולה להיות מלחמה נוספת. ואכן, ראינו את ההתלקחות במסגרת "עופרת יצוקה" בחבל-עזה. הצורך ליישם מסקנות ביניים, להגן על אותם מגורשים מבתיהם, אנשים שגם ארבע שנים לאחר גירוש לא מצאו פתרון, הוא צורך דחוף. אני מקווה שממשלת נתניהו, שלא מחוברת אידיאולוגית כמו ממשלת שרון או אולמרט לצד המגרש, אולי תהיה חופשייה מהתסביכים של ממשלות העבר ותצליח לתקן חלק מהעוול שנגרם לאותם מגורשים לפני ארבע שנים. תודה רבה.
חבר הכנסת אריאל בוועדת הכספים, הוא לא יכול לעלות.
אני מבקש למחוק את זה מהפרוטוקול.
היושב-ראש עושה פיליבסטר הלילה.
למה אני מחכה? בדרך כלל אני לא יושב ומקשיב לו.
אני אסתדר, אני חושב. תודה. אדוני היושב-ראש, אדוני השר, חברי חברי הכנסת, תמיד משעשע לדבר אחרי חבר הכנסת טלב אלסאנע. אני בטוח – –
– – אני בטוח שיהיה לך יותר נוח בחוץ עכשיו. לפני שאני מתחיל לדבר על התקציב – שתי הערות קצרות לחבר הכנסת אלסאנע. אחת, הוא שאל בתימהון גדול איך זה שדווקא חברי הכנסת מעדות המזרח לא היוו גשר לערביי ארץ-ישראל. הלוא הם גדלו בתוך התרבות הזאת, הם ידעו איך האסלאם התייחס ליהודים כאל דימים, כאל אזרחים סוג ב'; הטילו עליהם מס גולגולת, עשו עלילת דם בדמשק. איך זה שהם לא היוו גשר כל השנים האלה? התשובה, כמו שאומרים, טמונה בשאלה: הם הכירו אותם. הנקודה השנייה שאמר חבר הכנסת טלב אלסאנע, וזה היה מאוד משעשע – הוא סיפר שהם למדו את ההיסטוריה של היהודים יותר ממה שהם למדו את ההיסטוריה של העם הפלסטיני. באמת, תמיהה גדולה – עד שעשיתי חשבון שללמוד היסטוריה של 4,000 שנה לוקח יותר זמן מאשר ללמוד היסטוריה של 40 שנה. ככה זה. זה סוג כזה של מתמטיקה. שמענו את חבר הכנסת לשעבר, , מעיד מול מצלמות טלוויזיה: אין עם פלסטיני. אין ומעולם לא היה, זה המצאה קולוניאלית. יש עם ערבי. כה אמר , ונעלם מהארץ. אבל, אני כאן בשביל לדבר על – – –
במקרה הזה אני מסכים עם . תשמע, אין אדם שהוא כולו רע. תמיד אתה יכול למצוא לו איזה צד אחד של זכות, אז מצאתי.
הוא דיבר עם ירון לונדון. ירון לונדון נדהם מאוד – האישונים שלו גדלו בבת-אחת מול המצלמות – הוא באמת לא ידע עם מי הוא מדבר, אבל ראוי להקשיב גם לעניין הזה. על כל פנים, אנחנו פה בגלל חוק ההתייעלות. אף-על-פי שאני באופוזיציה, איך בן-אדם יכול להיות נגד התייעלות? לא יודע, כולם בעד התייעלות. התייעלות זה דבר טוב. אבל בדרך כלל התייעלות זה מכבסת מלים לפיטורים. זה כמו פחות או יותר תוכנית הבראה. כשעושים לאיזה מפעל תוכנית הבראה, זה בדרך כלל אומר שהרבה אנשים הולכים להיות מאוד חולים. אולי בסוף החברה תהיה יותר בריאה, אולי המפעל יבריא, אבל הרבה מאוד אנשים יפוטרו בשם ההתייעלות. לכאורה, אפשר היה לחשוב שבחוברת העבה הזאת של חוק ההתייעלות יהיו המון פיטורים בגלל השם הזה, ומה מסתבר? מסתבר שאחד הסעיפים הראשונים בחוק הזה הוא לא רק שלא מפטרים, אלא מוסיפים. מוסיפים בעלי מקצוע נדרש מסוים אחד. אתם ודאי תחשבו מה חסר בארץ הכי הרבה. רופאים מרדימים? אחיות טיפול נמרץ? מהנדסי טילים? אנשים ישרים? לא יודע, מה חסר? מצאו. עורכי-דין חסר בארץ. אז אם חסרים עורכי-דין בארץ, חסרים עורכי-דין, אז מכיוון שזה ממש מצב מצוקה, אז מביאים עורכי-דין מחוץ-לארץ ומסדרים שעורכי-דין זרים ומשרדי עורכי-דין זרים יוכלו לעבוד, ואני חושב שההתייעלות פה באה על פתרונה, ובא לציון גואל, בעניין הזה לפחות, של עורכי-דין זרים – אחד הסעיפים היותר-חשובים בספר ההתייעלות הזאת. מה עוד יש לנו בהתייעלות? תיקון פקודת הרוקחים. תיקון פקודת הרוקחים – שהוא שייך להתייעלות באופן רופף מאוד, אם אני במצב-רוח טוב באותו רגע, הוא באמת לא שייך – אומר שגם אחיות ואחים יוכלו לרשום מרשמים, לחדש מרשמים לחולים במחלות כרוניות, לתרופות נגד כאבים לחולים סופניים. אני באמת לא נגד התייעלות, כי לכאורה, למה שחולה כרוני ימתין בתור לרופא – ודיברנו על כך שחסרים רופאים – ימתין בתור לרופא כדי שהוא עוד פעם ירשום לו אותה תרופה שוב ושוב ושוב? הוא כבר 20 שנה מקבל תרופות נגד לחץ דם, למה הוא צריך עוד פעם לבוא לרופא? מה רע בזה שאחות תרשום לו תרופה נגד לחץ דם? ואתם יודעים מה, למה צריך אחות? השכנה מקומה ג', גם היא יודעת מה הוא צריך, כי גם הבעל שלה יש לו לחץ דם – במקרה בדיוק אותו לחץ דם. אז אני מציע שבחוק ההתייעלות הבא יהיה כתוב: תיקון לחוק הרוקחים, תרופות מהסוג הזה יכולה לרשום אחות מוסמכת והשכנה מקומה ג', כי היא יודעת. זה גם טוב. ד"ר אגבאריה אולי יסכים אתי שבאמת, בחלק גדול מהמקרים, אנחנו – ופה אני מתייחס לד"ר אגבאריה ולעצמי כאל בני אותו מקצוע, או בעלי אותו מקצוע, כאל רופאים – ברוב המקרים, לחולה כרוני אנחנו מחדשים את אותו מרשם. אבל בחלק מהמקרים אנחנו משנים אותו, ודווקא אלה המקרים המסוכנים או הבעייתיים, כי אם אפשר היה לשים את החולה על "טייס אוטומטי" וכל הזמן לחדש לו מרשמים, באמת לא היה צריך גם אחות, אפשר היה לחדש אותו באוטומט או במשיבון סלולרי. אני לא נגד התייעלות בעניין הזה, ואני גם חושב שיש תרופות שבהחלט אחיות יכולות, במעקב נכון, לעשות עבודה מצוינת ולחדש אותן. אני נגד ההלבשה של העניין הזה על חוק ההסדרים, או חוק ההתייעלות, כי נשמת אפו של הסעיף הזה היא אילו תרופות הולכים להעביר מידיהם של הרופאים לידי האחיות. ודווקא פה, החוק העבה והנרחב הזה מאוד לקוני, והוא אומר: מנכ"ל משרד הבריאות יקבע. הבעיה שלנו היא שכאשר הולכים לשנות חוק משמעותי מאוד כזה, ועושים את זה בטרמפ על חוק ההסדרים, על חוק ההתייעלות – אנחנו באמת לא מסוגלים לקיים דיון אמיתי בחוק. אני מניח שאם זה היה חוק שהיה עומד לעצמו ונדון בקריאה ראשונה, ואחר כך יורדים אתו לוועדת העבודה, הרווחה והבריאות, וכותשים אותו מכל הכיוונים, והיה בא מנכ"ל משרד הבריאות ומציג את הרשימה שלו, ואפשר היה להיכנס לפרטים וללמוד, היינו מוציאים – – –
– – – היינו מוציאים חוק יותר טוב מתחת ידינו. אני לא חושב שאני, אישית, הייתי רוצה להיכנס למלחמות בין הגילדה של הרופאים לגילדה של האחיות, כי יש פה לא רק האינטרס של החולים אלא גם המלחמות של הגילדות, ולא הן שמעניינות אותי. באמת, צריכה לעניין אותנו כאן טובת החולה, וטובת החולה יכולה להתברר ביתר דיוק אם חוק כזה היה נדון כחוק שעומד בזכות עצמו, ולא בטרמפ על חוק ההסדרים. אני יודע שזה מאוד מפתיע, גם לי יש איזו אי-נוחות כללית, אבל יש שני דברים שאני רוצה לברך את הממשלה עליהם בנוגע לחוק ההסדרים. אני מבטיח להיות קצר בעניין הזה, לא להאריך בברכות. האחד הוא מתחום הזואולוגיה. היו הרבה עזים בחוק, זה תמיד ככה בחוק ההסדרים, וכשזה חוק התייעלות אז בטח יש יותר עזים – מכניסים אותן, מוציאים אותן. היו עזים גדולות, עזים מאוד שמנות שהיו בחוק, ויצאו ממנו. אגב, זו תופעה מדהימה. כשבנאום בר-אילן נתניהו אמר שתי מדינות לשני עמים, כל נאמני ארץ-ישראל בליכוד נשארו על הכיסא, אף אחד לא נפל. אבל כשניסו להעלות את המע"מ על הכוסברה נעו אמות הספים, כי זה דבר שכולם מבינים בו. שתי מדינות לשני עמים – זה יקרה, זה לא יקרה, הערבים לא יצליחו לעשות את זה, יהיה טוב.
אני זוכר אותה, אחרת לא הייתי מעלה את הירק הזה הנה. זה, נדמה לי, אחת ההסתייגויות שלך שהיו עליהן כמה הצבעות כפולות מהאגף ההוא, אבל זו פרשה אחרת. לילה קשה עבר על כוחותינו באותו לילה. על כל פנים, כשמעלים את המע"מ, בזה כולם מבינים ועל זה לכולם יוצא הקצף, ואת העז הזאת מוציאים מספר התקציב. העניין הזה של כל העזים שיוצאות ממנו ובסוף מה נשאר בספר התקציב, זה באמת סיפור של אבא שלי, עליו השלום, שסיפר על יהודי אחד מעיירה שחי בדוחק ולא היה לו ממה לחיות. אז הוא השאיר את אמו בעיירה ונסע לארצות-הברית למצוא את פרנסתו. היה לו נורא קשה והוא כותב הביתה מכתב על הקשיים הנוראיים. הוא עובד שם בגיהוץ, בתפירה, בסדנאות האלה שעובדים בהן 14 שעות ביום. והוא כותב לה: תשמעי, עבודה נוראה, תנאים נוראיים, אין איפה לחיות, אבל כשאני מגיע בכל יום הביתה אני נכנס לבית-הכנסת הקטן לידנו ואני שופך את מרי שיחי לפני הקדוש-ברוך-הוא ומתפלל וזוכר את אבינו שבשמים ואני זוכר את המשפחה. לפחות מוקל לי הצער על הלב. כעבור שנה היא מקבלת ממנו מכתב שאומר: אמא יקרה, המצב קצת השתפר, עברתי לשכונה אחרת. פתחתי עסק קטן משלי. הבעיה, שבאמת זה קצת רחוק מבית-הכנסת, אז אני לא יכול להגיע בכל ערב לבית-הכנסת, אבל אני מקפיד – ביום השנה של אבא אני בא ואומר קדיש ובחגים אני תמיד שם. כעבור שנה היא מקבלת ממנו עוד מכתב, והפעם עם קצת כסף שהוא מצליח לשלוח לה. הוא כותב לה שברוך השם המצב השתפר, יש לו כבר שתי חנויות שלו, הוא עבר לשכונה אחרת. ממש אי-אפשר להגיע לבית-הכנסת, אבל ביום כיפור, לא משנה אם מזג אוויר טוב או רע, הוא נוסע לבית-הכנסת, כי הוא בכל זאת הוא יהודי. אמא שלו שולחת לו מכתב: געוואלד, מה נשאר מהיידישקייט שלך? הוא עונה לה: אני עוד מפחד מכלבים. כלומר, בעניין הזה נשאר בכל זאת משהו בספר התקציב, לא הכול הלך. לא כל העזים יצאו. יש עוד משהו שנשאר. מה נשאר? נשאר המים. מה עם המים? המים זה העניין של הקנס על צריכה עודפת. האם 4 קוב לנפש לחודש זה מספיק או לא? כנראה זה עניין אישי. אם אתה רוצה טיפה להשקות את הגינה, ואם אתה רוצה להתרחץ הרבה – אני לא רוצה להיכנס לכל אחד ללבנים שלו. אבל כולם יודעים שאין הרבה מים, כולם יודעים שחסרים מים. נדמה לי שהכי טוב יודעים את זה עכשיו תושבי דאלית-אל-כרמל, שבשבוע האחרון ניסו ללמד אותם לחיות בלי מים בכלל. יכול להיות שהם למדו, אני לא עקבתי אחר הידיעות האלה עד הסוף. אבל עכשיו, מעבר ל-4 קוב מים לנפש לחודש זה יעלה להם 28 שקלים. אני לא יודע אם האוצר רוצה לחסוך מים או לקבל 700 מיליון שקל, כי מישהו עשה חשבון שמהקנסות על הצריכה העודפת – אלה יהיו הכנסות האוצר, 700 מיליון שקל לשנה, והאוצר בונה על זה. שמעתי על יהודי אחד, אני לא זוכר מה שמו, הוא עלה באחת מתוכניות הדיבורים האלה, אולי בתוכנית "יש עם מי לדבר" ב"גלי צה"ל", לפני כמה ימים עלה ואמר: לא אכפת לי לשלם 28 שקלים, לא אכפת לי לשלם גם פי-שניים. אני רק רוצה לדעת שאת הכסף הזה לוקחים ושמים אותו בקופה שהייעוד היחיד שלה זה להתפיל מים. אל תיקחו לי את הכסף הזה שאתם מטילים עלי כקנס כי אני שותה יותר מדי מים. ברור שאנחנו לא אשמים בזה שאין מים. אם יש מישהו שאשם, זה ממשלות ישראל קודמות, שלא השקיעו בזמן את הכסף בהתפלה. אפשר להתפיל מים, אפשר לייצר ולגשר על מחסור במים, אבל כל פעם אומרים לנו אין כסף. בבקשה – אומר היהודי ברדיו – תיקחו את כל הכסף הזה, את ה-700 מיליון האלה שמתכננים לקבל מהקנסות על צריכה עודפת של מים, ותשקיעו אותם בהתפלה. לכסף אין ריח אבל שלכסף הזה יהיה צבע, והוא יהיה כסף צבוע להתפלה. נשמעו לי הדברים הגיוניים. עוד עז אחת שנשארה בספר התקציב זה העניין של הדיור הציבורי וזכאי הדיור הציבורי.
לא, הזכאי זכאי, אבל אם הוא נפטר? לא עליכם ולא עלינו ולא על שום אדם – נפטר הזכאי, הממשיך לא זכאי. אלה שגרים בדיור ציבורי, ככה סיפרו לי, הם בדרך כלל לא אנשים נורא עשירים. בדרך כלל אין להם כסף לחיות מי יודע מה ברמה גבוהה, ולכן אני מבין שהממשלה ביטלה להם את הזכאות הזאת מתוך התחשבות. עשו חשבון שאם הוא ימשיך לגור בדיור הציבורי, הוא בטח יבזבז מים. מאיפה יהיו לו 28 שקלים לקוב מים עכשיו? אז מתוך התחשבות שלא יהיה לו ממה לשלם ועכשיו יתבעו אותו ויטילו עליו עוד קנסות ופיגורים, אמרו לו: תצא החוצה. אולי יתרחץ על המדשאה.
בכנסת, על המדשאה. לפחות לא יחייבו אותו בהוצאות מים יקרות.
עוד הערה אחת לסיום. ראיתי בספר ההתייעלות הגדול גם סעיפים העוסקים באזורי עדיפות לאומית. יש שם קריטריונים, קריטריונים הגיוניים. אני מוכרח לומר שקראתי, אני לא זוכר את כולם, אבל היו כמה שם שצדו את עיני. למשל, הממשלה, כשהיא באה לקבוע אזורי עדיפות לאומית, תתחשב במצב הביטחוני – המצב הביטחוני תמיד רע, תמיד – בשאלה אם היישוב נמצא בפריפריה או קרוב למרכז ובמצב הסוציו-אקונומי של היישובים. זה נשמע לי מאוד הגיוני. דברים שנכון להתחשב בהם ולשקול אותם כדי להחליט לאילו אזורים יינתן מעמד של אזורי עדיפות לאומית. אני הייתי רק מציע עוד קריטריון אחד כדי להבהיר את התמונה לגמרי: מה שהאמריקנים מרשים. כי אם נתחשב רק בשלושת הקריטריונים הראשונים – המצב הביטחוני, יישובי פריפריה והמצב הסוציו-אקונומי, רחמנא ליצלן – רוב היישובים ביהודה ושומרון עלולים לקבל מעמד של אזורי עדיפות לאומית. לכן, אני מציע עוד קריטריון אחד: מה שהאמריקנים מרשים. כלומר, אם היישוב עונה על כל הקריטריונים אבל האמריקנים לא מרשים שייתנו לו הגדרה של אזור עדיפות לאומית, אז לא ייתנו לו, ובא לציון גואל. תודה רבה.
אדוני היושב-ראש, אדוני השר, חברי חברי הכנסת, מאות רבות, אלפים רבים של סעיפים בספר התקציב, ואלפי סעיפי הסתייגויות לתקציב, וכללי המשחק ברורים. הדיונים יסתיימו והיום נצביע, כי נרצה לומר לציבור בישראל מי תומך ומי מתנגד באותם סעיפים, מי מתנגד לאותן הסתייגויות שבאו לנסות להקל על ציבורים שונים שהם המקופחים יותר, הנפגעים יותר, ואלה שאינם זוכים לתמיכה בתקציב הנוכחי. אני מבקש להידרש לנקודה אחת בספר התקציב, וזה נושא הטיפול במים. יש חוברת שלמה בספר התקציב שבה המדינה מצהירה על כוונתה להשקיע כספים במים, במים מושבים, ואיך היא מתייחסת להתפלת מי-ים. אבל, אתמול בחוק ההסדרים, בחוק ההתייעלות, גם למדנו שבשל מחדלי ממשלות קודמות מתכוונים להטיל קנסות על האזרחים. מאות המיליונים שהתחייבו ממשלות קודמות להשקיע בהתפלת מי-ים לא הושקעו כי ירדו גשמי ברכה בשנה נתונה והאוצר קיצץ את התקציבים. אני מבקש להזכיר לחברי הכנסת ולציבור בכלל שני נתונים: התפלת קוב מי-ים שאפשר יהיה לשתות אותם עולה בערך 2.5 שקלים. אזרח שמהיום שותה קוב מים יותר ממה שמתירים לו בחוק ההסדרים האחרון ובחוק התקציב האחרון ישלם 28 שקלים. התפלת קוב מים עולה 2.5 שקלים, ואזרח שצורך קוב מים יתר על ה-4 שנותן לו חוק ההסדרים ישלם 28 שקלים – –
– – כשידוע שהממוצע הארצי הוא 5 קוב לאדם וכשידוע שהיכולת של משפחות מרובות ילדים, משפחות חלשות, לצמצם את הצריכה הזאת היא אפסית. הדבר הזה יוטל בפירוש על אלה שלא חטאו, ואלה שהתעלמו מכך באוצר בשנים קודמות, בממשלות קודמות – אינני יודע אם הם באמת מצפים לחיסכון במים אבל ודאי שהם מצפים לרווח של כ-700 מיליון שקלים מהקנסות שיוטלו על אלה שיצרכו עודפי מים. לא הבנתי מחבר הכנסת  לפני, מדוע הוא מעלה בכלל במסגרת דיוני התקציב את נושא פסק-הדין שניתן היום במשפטו של שי דרומי. מה עניין שי דרומי לדיוני התקציב?
אבל בסוף מצאתי תשובה. הלוא מי שנוסע במישורי הנגב ורואה את היישובים שנקראים "הפזורה הבדואית", שרובם השתלטו על אדמות לאום ולקחו רכוש לא להם, חייב לשאול את עצמו ממה מתפרנסים האנשים הללו. ממה הם מתפרנסים? הסבירו לי שקצבאות ילדים הן מקור הכנסה חשוב ביישובי הבדואים, ומרעה – ככל שהמרעה דל ואינו מכניס הרבה, הוא מספק קצת מקורות הכנסה. מה הם מקורות ההכנסה של הבדואים? מישהו פעם עשה מחקר? אולי מתוך היחלצותו של חבר הכנסת  להגן על עבריינים ופורצים לבתים אפשר להבין שיש לעניין הזה השלכה על דיוני התקציב, ולמה הוא ביקש דווקא בדיוני התקציב לבוא ולהגן על ציבור עברייני. תודה רבה.
תודה. אדוני השר, אדוני היושב-ראש, חברי חברי הכנסת, אני מבקש להתייחס לאחד מהנושאים של הצעת האי-אמון, הנושא של קדימה בתחום הרפורמה על הקרקעות. באים לשכנע אותנו שמדובר ברפורמה חשובה ולא בניסיון להפריט את אדמות המדינה. אין חולק על כך שמינהל מקרקעי ישראל זקוק לטיפול שורש, לריפוי עמוק. אבל כשבאים שוב ושוב ושוב, ומספרים לנו, בשם סגירת המרפסת ברמות, שבגללה צריך למכור את אדמות המדינה – יש דברים שאין הדעת סובלת. כי אם רוצים לתקן, אז אפשר להשמיט מכל ההליכים המסורבלים והמיותרים את מינהל מקרקעי ישראל בהליך סגירת המרפסת. אבל לא צריך למכור מאות אלפי דונמים של אדמות מדינה לפרטים כדי לסגור מרפסת. זורים חול בעיניכם. רוקדים סביב עגל זהב של הפרטה. כשכל העולם כבר מבין שאותה שיטה של כלכלת שוק חופשית התרסקה לנו בפנים, אצלנו עוד רוקדים סביב עגל הזהב הזה. בסופו של דבר, הסכנה האמיתית שאורבת לנו היא לא שבעלי דירה פרטית יקבלו בעלות על דירתם, אלא שבעלי הון ישתלטו על אדמות המדינה. אזרחים ישראלים או זרים, יהודים או ערבים, אבל זו הסכנה האמיתית של השתלטות על אדמות מדינה. שיטת השקשוקה לא נגמרה כשמכרו בפרוטות בשם עגל הזהב של ההפרטה – כשמכרו בפרוטות עצים. שיטת השקשוקה רק מחפשת יעדים חדשים לבליעת העוגה הלאומית ולהכנסתה לכיסיהם של בעלי הון בודדים. אבל כשעובדים לעגל זהב, באמת עיוורים לראות את כל השאר. סיעות דתיות בבית הזה מוכנות לעבור על לאו מפורש בתורה – והארץ לא תימכר לצמיתות – אז אני יודע שאפשר, בפלפולי פלפולים ובאחרונים, להסביר למה זה לא כולל מה שקורה עכשיו.
חבר הכנסת מוזס, אל תסתכן היום בכך שכשיחול היובל יבוא בג"ץ ויגיד לך שעכשיו שכבר מכרו את הקרקע לפרטים, אי-אפשר להחיל את חוק היובל. אתה לא יכול לקחת את הסיכון הזה משום שזה מה שיקרה במדינת ישראל. אל תיקח את הסיכון שבשם חוק היובל יסכימו לבטל את חוק הקרקעות. והארץ לא תימכר לצמיתות – מקרא מפורש, אבל על המקרא המפורש הזה מוכנים לעבור ולבטל אותו בשם הריקוד הזה סביב עגל הזהב של ההפרטה. סופו של דבר שלא תצליחו להוריד את מחירי הדיור לחרדים ולא לעניים, אבל האדמה תימכר לצמיתות.
אדוני היושב-ראש, תודה, גברתי השרה, חברי חברי הכנסת, רק להתייחס לתצפית המעניינת שחבר הכנסת טיבי העלה בפניכם זה עתה. זה נכון שלא כל מי שאומר "אללה אכבר" הוא מחבל, אבל זה גם נכון שרוב המחבלים, לפני שהתפוצצו, צעקו "אללה אכבר", ואי-אפשר להתעלם מהתצפית הזאת, ממש כשם שאי-אפשר להתעלם מכך שמדינת ישראל עקבה בעניין אחר ההפגנות בטהרן. אבל לענייננו, לעניין מכירת אדמות ארץ-ישראל. אנחנו מזכירים שוב ושוב את הפסוק מספר ויקרא, פרשת בהר, שאומר: והארץ לא תימכר לצמיתות. בספרו "הגיונות מקרא" מדבר אבי-מורי עליו השלום, ישראל אלדד, על שלושה סוגי גאולה. יש גאולת דם, יש גאולת אדם ויש גאולת אדמה, ושלושתם מפורטים במקרא ודיניהם ברורים. גאולת דם זה כשמישהו נרצח וגואל הדם מנסה לרצוח את הרוצח או את בן משפחתו כנקמה, וקבע המקרא ערי מקלט למי שמכה נפש בשגגה, שהוא יכול להימלט לשם. וגאולת אדם – עוסק המקרא בפירוש בדיני עבד עברי, שלא יימכר לצמיתות. וגאולת האדמה – אולי זה החוק המופלא ביותר שקיים במקרא, וזה חוק היובל. כותב אבי עליו השלום בספרו: והאדמה לא תימכר לצמיתות, במקביל לבני ישראל, אשר לא יימכרו ממכרת עבד. כשם שעם ישראל הופקע מתלות בחוקים הטבעיים-היסטוריים הרגילים, כך מופקעת האדמה הזאת, אדמת ישראל, מחוקי האדמות השגורים. וכשם שדין עבד עברי ודין גואל הדם ועיר המקלט הם דוגמאות להשלטת חוק אלוהי חדש בתוך המציאות הקיימת, לא חוקים המנוגדים לטבע כי אם חוקים המסגלים את הטבע לצווים עליונים, לקנה מידה גבוה ממנו, כך חוק גאולת האדמה, הוא חוק היובל, מכניס את רסן הצדק בפיות סוסי התהליכים הכלכליים-חברתיים ומוליכם לפי טבעם, כשהוא מגביל את תוקף טבעם. וממש כשם שבפרשת ביטול העבדות אומרת התורה במפורש, שלמעשה אין אדם קונה עבד כי אם עבודת שכר, שנות עבודה, עד שהעבד יוצא לחופשי, אומרת התורה גם כאן: מספר שני תבואות יימכר לך. כלומר, לעולם אין אדם קונה אדמה מאת ישראלי כי אם מספר יבולים כמספר השנים עד ליובל. גם לפני שנת המהפכה, שנת היובל, רשאי אדם או קרובו לגאול את האדמה, אך אז עליו לשלם מה שקרוי היום פיצויים, לפי מספר השנים החסרות ליובל. לעומת זאת, ביובל הגאולה היא אוטומטית וכוללת ומוחלטת. זוהי שיבת אדם לאדמה בלי שפיכות דמים. לא דרושים לה למהפכה הזאת לא החלטת רוב ולא כפייה בכוח רבולוציה וטרור מצד מיעוט העם. זהו עיקרון בחוקת התורה והוא קדוש, כי שנת היובל קדושה כדין כל העלאת ענייני גוף וחומר לדרגת קדושה בתורה בתוקף קדושים תהיו, כי קדוש ה' אלוהיכם. חברי הכנסת, בשם ההתייעלות והמלחמה בביורוקרטיה של מינהל מקרקעי ישראל, מתכוונים מחר חברי הכנסת של הליכוד ורוב חברי הכנסת של מפלגת העבודה וחברי הכנסת של ש"ס וחברי הכנסת של ישראל ביתנו לוותר על אדמות הלאום לטובת בעלי ההון. הם מתכוונים לסגוד לעגל הזהב של ההפרטה, כשרוב העולם המערבי כבר מבין שהעגל הזה הפך שור נגח שבעט בהם; שכלכלת שוק בלא כל פיקוח איננה חזות הכול. כלכלת השוק הבלתי מבוקרת היא שורש המשבר הכלכלי העולמי, שגם אנחנו נתונים בו. וכשרוב העולם המערבי כבר ניתץ את אלילי ההפרטה, ואובמה מלאים חברות, ובנקים ומערכת בריאות, אצלנו עוד רוקדים סביב עגל הזהב הזה של ההפרטה. אבל אלו התמימים, אלו שבאמת מאמינים שהפרטה באמת תשפר את מצב העם, הם התמימים. אלה שבאמת חושבים שחוק הקרקעות הזה יוזיל את הקרקעות לבוחרים שלהם, הם התמימים. אלה שחושבים שיהיה דיור יותר זול לחרדים עקב מכירת הקרקעות לבעלי ההון, הם התמימים. יש בהם גם מיתממים, אלה שהובילו את הרפורמה הזאת ויודעים היטב כי כשהם מעבירים את אדמות הלאום לחבורה של עשירים מופלגים, שבצלחת השקשוקה שלפניהם, אחרי שאכלו את "צים" ואת "מפעלי ים-המלח", מוטלים היום 800,000 דונם, הם יודעים היטב שהדירות יתייקרו והבתים יתייקרו והעשירים יהיו עשירים יותר. תמה אני על חברי כנסת ממפלגה כמו ש"ס שמכירים צורת פסוק לאשורו ויודעים שהארץ לא תימכר לצמיתות, אבל בשם אותה תקווה שהדירות, לבוחרים שלהם, יוזלו, הם מוכנים לעבור על פשוטו של פסוק בתורה: הארץ לא תימכר לצמיתות. אין הלכה שאי-אפשר לפרש אותה על-ידי ראשונים ואחרונים ופרשנים, ואומרים: לא זאת לא כוונת הפסוק. לפעמים באמת אסור להוציא מקרא מידי פשוטו, ובוודאי שאסור לרקוד סביב איזה עגל זהב, שכל העולם כבר התייאש ממנו, רק אצלנו לא שמעו את החדשות, שהעגל הזה לא שווה דבר.
תודה, אדוני. כשהבוחרים של אגודת ישראל וש"ס חיים היום בחדרי מדרגות ובמוסכים, כי למרות ההבטחות של הממשלה הזאת וממשלות קודמות לא בונים דבר, לא בביתר-עילית, לא בקריית-ספר ולא בעמנואל, ועד שתיבנה קציר יעברו שנים רבות – לא בונים ואין. אבל מתוך איזה תקווה נואלת שזה יוזיל את המחירים מוכנים למכור את הארץ לצמיתות? כאשר רוקדים סביב עגל זהב ולא שואלים אם אלה באמת אלוהיך ישראל, אי-אפשר להתפלא שגם את אדמות הארץ מוכרים. תודה רבה.
אדוני היושב-ראש, תודה. החוק הוא פשוט, חוק שבא ואומר שעובד מדינה שהוא עובד פיקוח, או הממונה על עובד פיקוח, לא יישא באחריות פלילית כאשר הוא עושה את מלאכתו בתום לב ובלא כוונת זדון. תודה רבה.
אדוני היושב-ראש, תודה, רבותי השרים, חברי חברי הכנסת, לא חשבתי להיכנס להנמקות ארוכות של החוק. נכון שהנושא העקרוני עלה בעקבות פרשת "רמדיה", אבל הוא רחב הרבה יותר. כאשר עובד משרד התמ"ת עוסק בפיקוח  וצריך להשגיח על מעלית בבניין, הוא צריך לראות שהמעלית נבדקה, לראות שאותה חברה מקצועית שאמורה לתת פיקוח על המעלית אכן היתה ועשתה שם ביקורת. אם חלילה השתחרר הכבל של המעלית ונהרג בה אדם, לא באופן אוטומטי יעמידו לדין את עובד הפיקוח של משרד התמ"ת, אבל זה מה שקרה בפרשת "רמדיה" – –
– – כי מת ילד ויילודים ניזוקו, והציבור נרעש והיה חשוב שימצאו אשמים. גם אם אנחנו משוכנעים שהאשמים הם היצרנים והספקים, שלא וידאו שתכולת החומר עונה על ההזמנה. מה שעושה חברת הפיקוח של משרד הבריאות הוא – – –
החוק הזה בא להעביר את נטל ההוכחה מעובד הפיקוח למדינה. היום, על הסף, אם קרה אסון, עובד הפיקוח אשם. לא יכול להיות שהוא לא יהיה אשם אם קרה אסון. החוק הופך את נטל ההוכחה. הוא אומר: אם הוא עשה את מעשיו בתום לב ובלא כוונת זדון, לא הוא צריך להוכיח. צריך יהיה להוכיח שאכן הוא התרשל. זאת כוונת החוק. תודה.
הוא לא יכול לקנות בגבעה-הצרפתית?
בגבעה-הצרפתית הוא לא יכול לקנות דירה? יש 300 משפחות שעשו את זה.
אני לא מבין על מה הוא מדבר.
אדוני היושב-ראש, אדוני השר, חברי חברי הכנסת, ההתערבות האמריקנית בענייני הבנייה בירושלים היא תוצאה של הכיבוש. עד שלא נחסל את הכיבוש, לא תיפסק ההתערבות הזאת. שמענו על הכיבוש מפיו של חבר הכנסת מסעוד גנאים, הוא הזכיר בדיוק את הכיבוש המוסלמי של ירושלים עם השיח' ג'ראח, הרופא הידוע – אגב, שמול ביתו נשחטו 78 חללי שיירת "הדסה"; כנראה כדי להזכיר את המסורת הרפואית באזור הזה. אבל עד שלא נחסל את תוצאות הכיבוש המוסלמי, שהזכיר מסעוד גנאים ברוב טובו, מהמאה השביעית, בלי ספק, לא תיפסק גם ההתערבות האמריקנית בענייניה הפנימיים של מדינת ישראל. מעניינת מאוד היתה ההתייחסות של חבר הכנסת גנאים למהלך המוסלמי הזה, הוא קרא לו שחרור: המוסלמים שחררו את ארץ-ישראל מהרומאים. כמו שאטילה מלך ההונים וג'ינגס חאן שחררו את אירופה. הם שחררו אותם, רק שהאירופים לא ממש רצו את השחרור הזה ובסופו של דבר הם הלכו למקום אחר. ההתערבות האמריקנית הבוטה הזאת, שנובעת מהחולשה שלנו שלא השכלנו לחסל את תוצאות הכיבוש המוסלמי בירושלים, נובעת  גם ממהלכים שנתניהו הביא על ראשו. לא שלא היה לחץ אמריקני לפני נתניהו; אנחנו מכירים את הלחצים הבין-לאומיים בענייני בנייה בירושלים. שמענו את זה על גילה, שמענו את זה על הר-חומה, על מעלה-הזיתים ועל עיר-דוד, ובכל מקום מישהו אומר: מה, אתם פירומנים? דווקא שם, באמצע היישוב הערבי, אתם רוצים לבנות, יהודים? אמרו את זה גם על חניתה; באמצע יישוב ערבי אתם מקימים יישוב יהודי? באמת, זו פרובוקציה; עצם ההתיישבות היהודית בארץ-ישראל היא פרובוקציה, זה נכון. אין מהלך היסטורי כזה, שאחרי אלפיים שנה עם חוזר למולדתו, באמצע מיליונים של ערבים. נכון, קשה. מה לעשות? החיים קשים. אבל לדעתי הנשיא האמריקני אובמה זיהה את החולשה של נתניהו בכך שבקלות רבה יחסית נתניהו התקפל, וממי שאמר: מי שאומר "כן" למדינה פלסטינית אומר "לא" למדינת ישראל, הוא הפך להיות מי שכבר הודיע בנאום בר-אילן על הכרתו או הסכמתו למדינה פלסטינית מפורזת; ומי שמוותר על העיקרון, ודאי יתקפל גם על הפרטים. הלוא לא יכול להיות שאדם יוותר על העיקרון שלא תהיה מדינה פלסטינית ביהודה ושומרון ויתעקש לבנות שם. זה לא הגיוני. אם אתה מכיר בעובדה שתהיה שם מדינה אחרת, איך אתה מתעקש לבנות שם? ולכן עברו לעניין של ירושלים. חולשתו של נתניהו מזמינה עוד ועוד לחצים עלינו. אבל אם לסיים בנימה אופטימית, בימי בין המצרים הללו, ירושלים תהיה העיר שתציל אותנו מעצמנו. לצערי, אני לא מזהה את עוצמתו של חוט השדרה שלנו לגבי התנגדות גורפת, לאומית, כוללת, להקמת מדינה פלסטינית. שמענו כבר הכרה מצד ראש הממשלה בעיקרון הזה. אבל על ירושלים הוא עדיין מוכן להילחם, וכיוון שהערבים לא יוותרו לעולם על ירושלים, ירושלים כנראה תיצור את המקל הזה בגלגלי הרכבת שמאיימת לדרוס את מדינת ישראל. תודה רבה.
התנגדת לחוק גם כשהיית בקדימה?
אדוני היושב-ראש, תודה, אדוני השר, חברי חברי הכנסת, החוק נכון וטוב, אני רק לא סובל תירוצים עקומים. נושאים את שם הביטחון לשווא, אמר חבר הכנסת חנין, ובצדק. נושאים את שם הביטחון לשווא כשמנסים לפקח על מחירי הפטרוזיליה במסגרת תקנות שעת-חירום, נושאים את שם הביטחון לשווא כשמנסים לעשות גבול למדינה פלסטינית ומקימים גדר, נושאים את שם הביטחון לשווא כשרוצים לעשות מדינה יהודית. אבל יש איזה פחד משתק פה מפני המלים: מדינה יהודית. כן, אנחנו רוצים מדינה יהודית. כל אבירי המדינה הפלסטינית ניסו למכור לנו בעבר "שטחים תמורת שלום". בשם זה הם רצו מדינה פלסטינית. אבל אז התברר שאנחנו לא מקבלים שלום – מקבלים קדחת, מקבלים טרור. עדיין רוצים מדינה פלסטינית, אז אומרים לנו: שטחים תמורת דמוגרפיה, כי אם לא תעשו מדינה פלסטינית, אוי ואבוי לכם מבחינה דמוגרפית. אותם אנשים שמוכנים לוותר על חברון, על בית-אל ועל בית-לחם, בשם הדמוגרפיה רוצים להכניס לנו מאות אלפי ערבים לארץ-ישראל בשם הדמוקרטיה. פעם אחת אתה מחזיק את הדמוגרפיה, פעם אחת אתה מחזיק את הדמוקרטיה, איך שנוח לך. יש גזענות ופאשיזם בעולם הזה והם ערביים ומוסלמיים, כי מי ששולל את קיומה של מדינה יהודית אחת בעולם ואומר שליהודים לא מגיעה מדינה יהודית, אלא שתהיה דו-לאומית ושייכנסו אליה מאות אלפי ערבים, אלה הגזענים הערבים, האסלאמו-פאשיזם. זו הגזענות וזה הפאשיזם שמסתובבים פה בחלל האוויר, ויש פחד נוראי שחס וחלילה יאשימו אותנו שאנחנו גזענים. כי אם אנחנו אומרים מדינה יהודית ואנחנו רוצים מדינה עם רוב יהודי, זה גזענות, זה פאשיזם. רבותי, זו מדינת לאום, ומי ששולל את זכותו של העם היהודי למדינה יהודית עם רוב יהודי ואת זכותו של העם היהודי להגביל בחוקי הגירה כניסה של מאות אלפי ערבים – הוא הגזען והוא הפאשיסט.
תודה. אדוני היושב-ראש, אדוני השר, שמענו את חבר הכנסת גדעון עזרא מצר על כך שלא רבים הם המתגייסים. שמעתי גם על מועדון בתל-אביב שהחליט שאלה שכן מתגייסים ומנסים להגיע למועדון עם מדי צה"ל – מגרשים אותם משם. מועדון "רוגטקה" בתל-אביב החליט שמדי צה"ל הם סמל למשהו רע, משהו מביש, משהו מבזה, ואסור למי שלובש אותם להיכנס למועדון בתל-אביב. מעבר לפניות לרשויות אכיפת החוק לסגור את המועדון הזה, נדמה לי שראוי שבמקרה כזה הציבור, בידיו וברגליו, יבוא למועדון הזה ויגיד שאנחנו לא רוצים מועדון כזה בארץ.
– – – שקיבל גרוש אחד מס הכנסה מבדואי בנגב.
סר רונלד סטורס, שהיה המושל הבריטי – – –
ודאי. הבדואים רעו את עדרי הדינוזאורים.
תודה. אדוני היושב-ראש, גברתי השרה, חברי חברי הכנסת, הרבה עוסקים אחרי-הצהריים הזה במחקר "למה שבע", מה מקורו המדעי של המספר שבעה חברי כנסת הנקוב בחוק הזה? שמענו כמה גרסאות לעניין הזה. שמענו אפשרות אחת שמדובר בשלגייה ושבעת הגמדים, שמענו גרסאות אחרות. נזכרתי בפסוק מספר ויקרא שאומר: וספרה לה שבעה נקיים ואחר תטהר. כלומר, אם סופרים שבעה נקיים, אדוני היושב-ראש, אז אולי מגיעים לטהרה. הבעיה היא איפה מוצאים שבעה נקיים בקדימה. אחרי רמון ואחרי אולמרט ואחרי הירשזון זה לא פשוט למצוא שבעה נקיים בקדימה.
גם אחרי שהם לא שם. על כל פנים, נניח שהמספר שבע הוא מספר מאגי, והולכים על שבעה כמשל. השאלה היא איך חוק התפלגות סיעות מסייע למשילות. יהודים היו ידועים כאבות הפיזיקה המודרנית, הפיזיקה המודרנית שעסקה במאסה ובאנרגיה. אבל גם בלי להבין בפיזיקה מורכבת די מובן שככל שהמאסה גדולה יותר יש יותר אנרגיה, יש יותר כוח, יש יותר יכולת להשפיע. איך מפיצול המאסה אנחנו מגיעים לתוספת כוח, לתוספת משילות – זו באמת פיזיקה ישראלית, זה כבר לא פיזיקה יהודית. זה אנטי-חומר. קשה לראות איך בונים על בסיס התפלגות והתפצלות דווקא תוספת כוח למשילות. אני מכיר רק נקודה היסטורית אחת, אולי, שבה באופן מובהק פילוג תרם באופן משמעותי מאוד לתוספת כוח. חבל שהשרה לבנת יצאה, כי את השיעור ההיסטורי הזה ההורים שלה לימדו אותה. ההורים של השרה לבנת שניהם יוצאי מחתרת לח"י, לוחמי חרות ישראל, ויאיר שטרן, מחולל המחתרת, היה זה שטבע את האמרה: בראשית היה הפילוג. כשלוחמי חרות ישראל התפלגו מהארגון הצבאי הלאומי באמת היתה תוספת כוח במאבק מול האימפריה הבריטית. מהפילוג הזה יצא גוף לוחם, שהכתיב דרך למחתרות גדולות וחזקות ממנו, שהצטרפו למרד בהמשך – תחילה הארגון הצבאי הלאומי ואחר כך גם "ההגנה", במסגרת תנועת המרי. אז יש שעות היסטוריות, די נדירות, שבהן פילוג יכול להביא לתוספת כוח. אבל אין, נדמה לי, רבים באולם הזה, גם כשהוא מלא, שחושבים שגם מאחורי פיצול פוטנציאלי של קדימה תסתתר איזו אידיאולוגיה. חשד כזה לא יחשדו, לא בחבר הכנסת מופז ולא באף אחד משבעת הקנדידטים המסתוריים לפילוג הזה. איך אנחנו יודעים שאין כאן אידיאולוגיה? כי היום חיברו ממש, מיזגו ממש לחוק הזה – חוץ מהפילוג הכביכול-אידיאולוגי שעלול להסתמן בקדימה – חיברו אליו את הכסף. ישר חיברו את הכסף לפילוג, כי אולי חס וחלילה יהיו אנשים שלא ירצו להתפצל מטעמי אידיאולוגיה אם לא יהיה שכרם בצדם ואם לא יהיה מימון מפלגות בצדם? אז בנוהג שבעולם ששכר מצווה – מצווה, אבל אם גם משלמים לך – אז תיקח. אז אם הפיצול, הפילוג, החוק הזה שבא להגביר את המשילות דרך פיצול של מפלגה אחת, אפשר גם לשלם בשבילו, אז בוודאי רצוי. אז מיזגו אל החוק הזה גם את החוק שאומר שגם מימון מפלגות יהיה למתפצלים, וכך יכולה לנוח דעתנו שבאמת לא מדובר בפילוג אידיאולוגי או בקריאה לפיצול על רקע אידיאי, ויכוח אמיתי, אלא זה איזה ניסיון לקנות יותר כוח, יותר שלטון. אני, מתוך חשש אמיתי לשלמות הסביבה, לא רק בארץ – חברי ניצן הורוביץ ודאי יהיה שותף לדאגתי זו: אם, נניח, מחר בבוקר, אחרי שנקבל את החוק, יתחולל פילוג במפלגת קדימה ושבעה מופלאים ידהרו לעבר השקיעה, לכיוון ממשלת נתניהו, איפה ישימו אותם? הלוא יצטרכו להאריך את השולחן.
יכרתו כמה וכמה עצים כדי שהנגרים יעשו מהם עוד שולחן או יעשו הארכה. היום מישהו הזכיר שבאחד מהשלבים הראשונים של ראש הממשלה נתניהו הוא עסק בסחר רהיטים. אז יכול להיות שעוד יש לו קשרים בעולם הריהוט, ונגר מופלא יעשה הארכה לשולחן הזה. תהיה בעיה לעבור, נעבור מסביב, אבל הלוא יש גבול גם למה שסובל שולחן הממשלה, אלא אם כן יכריזו על המעגל הפנימי של חברי הכנסת, יספחו אותו לממשלה. אני בעד סיפוח. יכול להיות שזה יפתור לנו את הבעיה, יהיו לנו בבת-אחת פתרונות ל-45–50 שרים ולא נצטרך לכרות עצים ולכרות יערות על הדבר הזה. אבל באמת, הלוא הדברים הם באמת הרבה יותר רציניים והרבה יותר עצובים מזה. יש לראש הממשלה נתניהו – תקן אותי, אדוני היושב-ראש, 74 חברי כנסת בקואליציה?
נגיד 70. למה הוא צריך עוד? מה מדאיג אותו? הלוא עם 70 בן-אדם יכול – – –
הקואליציה היא קואליציה של 70. אם החוק הזה בא לאפשר את פרישתם של שבעה חברי כנסת מקדימה – – –
לא. החוק הזה, נדמה לי, לא בא לאפשר פרישה מהליכוד.
כי נתניהו הוא הרבה דברים, אבל הוא בטח לא רוצה לפצל את הליכוד.
לא, בחוק לא כתוב. בוודאי. אבל נתניהו לא מעלה על דעתו שמממשלתו או ממפלגתו ירצו לפרוש. אבל כתוב: בור כרה ויחפרהו, וזה עלול ממש להתהפך נגדו. אולי פה קבור הכלב, אולי פה טמונה האמת שאנחנו מתעלמים ממנה, כי לכאורה ממשלה שזוכה לאמונם של 70 או 74 חברי כנסת לא זקוקה לתוספת. ראשי ממשלה קודמים משלו בהרבה פחות מזה, והובילו החלטות קשות מאוד בהרבה פחות מזה. למה צריך עוד? למה צריך להגדיל את הממשלה על מנת לאפשר הצטרפות – – –
זה מה שמטריד אותי. לא מטרידה אותי הגדלת האיחוד הלאומי כמו הסיטואציה שנתניהו רואה לנגד עיניו, שבה הוא יצטרך תוספת כוח מבחוץ. כלומר, אם המקום שאליו מוביל ראש ממשלת ישראל בנימין נתניהו את ישראל, המקום שהוא הולך אליו, מרצונו או שלא מרצונו, שהאמריקנים דוחפים אותו לשם או שהוא מוכן להיאנס על-פי הדיבור; אם המקום הזה עובר דרך עקירת יישובים ביהודה ושומרון, דרך גירוש מאות אלפי מתיישבים, דרך חלוקת ירושלים, אם זה המקום שאליו הוא רואה שהוא הולך, מרצונו או שלא מרצונו, אז הוא באמת יצטרך לתוספת כוח מבחוץ, כי הקואליציה שלו תתפורר. אם הוא מבין שלהחלטות כאלה הוא לא יוכל להישען על מחצית הליכוד, על הבית היהודי, על ש"ס; אם הוא מבין שהוא יצטרך לפרק את כל החבילה ולהסתמך על השמאל הישראלי, על קולות הערבים בכנסת, אם הערבים בכנסת יגיעו רגע אחד למסקנה שנתניהו טוב לערבים, אז יכול להיות שלצורך זה כתוב בפסוק: בור כרה ויחפרהו. כלומר יכול מאוד להיות שמה שהיושב-ראש הציע, שאנחנו עלולים פתאום לראות את האיחוד הלאומי גדל במאות אחוזים – – –
זה יהיה כמו שאמר פעם מישהו, יום שחור – – –
אני מצטט את חבר הכנסת טיבי. אבל אם זה החשש של ראש הממשלה, שמבין שבסיטואציה מסוימת הוא יצטרך את קולות קדימה, יכול להיות שבגלל זה נתפר החוק. אני לא מניח שהוא תפר את החוק כדי לאפשר למורדי הליכוד לפרוש ממנו ברגע המבחן. הוא בוודאי, כפוליטיקאי, אין לו נטיות אובדניות מהסוג הזה. להיפך, ברגע שתעלה אפשרות כזאת החוק הזה ישתנה. אז יהפוך החוק לזה שלצורך פרישה ממפלגה שיש לה 27 חברי כנסת צריך לפחות גוף של 26 חברי כנסת, זה יהיה המספר המינימלי שיאפשר פרישה. אינני יודע אם יהיה לו רוב להעביר את חוק הזה אבל הנטייה שלו לא תאפשר לו לפצל את מפלגתו עד אין סוף, אני לא מניח שאלה יהיו מגמותיו. אבל אם באמת הולך ראש הממשלה נתניהו לתוכנית שבה הוא ייכנע לתכתיבי האמריקנים, לא תהיה לו ממשלה. אז אולי הוא יוכל להסתמך על קולות חברי הכנסת הערבים, אז אולי הוא יוכל להסתמך על קולות השמאל הישראלי. אז אולי הוא יוכל להסתמך גם על קולות קדימה, אבל אז קדימה לא תצטרך להתפצל, היא תבוא כחבילה אחת או שהיא תפיל אותו ותלך לבחירות כדי שחברת הכנסת ציפי לבני תוביל את המהלך האובדני הזה. למה היא צריכה לתת את נקודות הזכות לנתניהו, אם הוא כבר אימץ את תוכניתה? לכן הרעיון כולו ממש לא ברור. ההיגיון הפוליטי שבו, לפחות לי, ממש לא ברור. אלא אם זה הדבר היחידי שנשאר מכל תוכנית המשילות, ואז מתעקשים כדי להעביר משהו. אני מטיל ספק, אדוני היושב-ראש, אם באמת יש רעיון פוליטי עמוק מאחורי תוכנית הפיצול הזאת של קדימה. אני בוודאי מפקפק בכך שראש הממשלה מתכוון להקל על חייהם של אלה שיפרשו, והפעם באמת על רקע אידיאולוגי, ממפלגתו שלו. אני מניח שהתהליך הזה צפוי. לא דבר קל הוא, והוא לא קורה כל יום שראש הליכוד פועל בגלוי, במפורש, נגד החוקה של המפלגה שלו. אם בחוקת הליכוד כתוב "שלילת מדינה פלסטינית", וראש הממשלה נתניהו אמר מדינה פלסטינית – הוא אמר מפורזת, עוד לא נמצא ספר הזואולוגיה שבו תוגדר חיה כזאת, אבל נגיד. הוא גם אמר שתי מדינות לשני עמים. לאחרונה גם היתה לו התבטאות מעניינת על היוזמה הערבית לשלום, שאם זה לא המחיר האחרון אז אולי יש על מה לדבר. איך לא קמים בליכוד חברי כנסת שמגדירים את עצמם נאמני ארץ-ישראל, נאמני חוקת הליכוד, נאמנים למצע של הליכוד, שקוראים לראש הממשלה שלהם ואומרים: הי, זה לא מה שכתוב אצלנו. לא על זה נבחרנו? אבל גם אם זה לא קרה עכשיו כי כל מיני אנשים מקווים שהוא רק אמר, הוא לא מתכוון, יקרה איזה נס, יעצרו אותו, הערבים תמיד עוזרים לנו, גם הפעם הם יגידו לא, לא יקרה מזה כלום – אבל גם מתוך שפע הקריצות האלה, בסוף גם הם יבינו שמוליכים אותם למקום אחר לחלוטין ממה שהם התכוונו להגיע אליו. גם הם יבינו שכשהם רצו בנתניהו כראש ממשלה וכשהבוחרים של הליכוד בחרו בו להיות מנהיג המחנה הלאומי, לא לילד הזה הם התפללו ולא לתוכנית הזאת הם התכוונו. ממש לא היה להם שום רעיון שהם בוחרים בנתניהו כדי שהוא יקים מדינה פלסטינית. אז אני מניח שאם זה לא קורה עכשיו זה יקרה מחר או מחרתיים או אחרי הפגרה, ואז הם יבינו. ואז, הבור הזה שראש הממשלה נתניהו כורה לציפי לבני, הוא עלול ליפול בו. ובהחלט סביר להניח שאז יתלקטו שבעה או 17 חברי ליכוד נאמני ארץ-ישראל בתוך הקואליציה הזאת, ויאמרו לראש הממשלה שאם הוא רוצה ממשלה שיחפש לעצמו ממשלה אחרת. תודה רבה.
תודה. אדוני היושב-ראש, אדוני השר, חברי חברי הכנסת, אני מבקש להרחיק לימי אברהם אבינו. אני מניח שרבים זוכרים את הסיפור על אבימלך מלך גרר. היו לו הרבה צרות עם אברהם: תחילה סיפור על שרה – "אחותי היא", ואחר כך הסיפור על הסכסוך על בארות המים שחפרו עבדי אברהם וגזלו עבדי אבימלך. בסופו של דבר אבימלך רוצה לכרות ברית עם אברהם אבינו, ואברהם מסכים. כשאברהם מוכיח את אבימלך על גזלת בארות המים, אבימלך נותן תירוץ קלאסי של פוליטיקאי. איך יודעים שהוא משקר? הוא אומר שלושה דברים: לא ידעתי מי עשה את הדבר הזה; וגם אתה לא הגדת לי; וגם אנוכי לא שמעתי בלתי אם היום. אני מניח שזה מעורר בנו איזה הד רחוק לפרפראזה מאוד מאוחרת, של סיפור האשה והקדרה – האשה ששאלה משכנתה קדרה והחזירה לה אותה סדוקה, וכשבעלת הקדרה באה בטענות היא אומרת לה: דבר ראשון, לא לקחתי ממך קדרה; דבר שני, החזרתי לך אותה שלמה, ודבר שלישי, כשלקחתי אותה היא כבר היתה סדוקה. כלומר, ריבוי תירוצים לא תמיד מעורר אמון מיוחד בלב השומע. למה אני מטריח אתכם בימי אבימלך ואברהם? אנחנו עוסקים בחוק מופז, והמחקר האקטיבי ביותר המתגלגל בימים אלה בכנסת הוא השאלה: למה שבעה? מה שבעה? מה עניין שבעה חברי כנסת פורשים?
היה "שלגייה ושבעת הגמדים" ו"השביעייה הסודית" והשביעיות בליכוד.
אבל למה הבאתי לכם את סיפור אבימלך?
בוודאי, אבל הבאתי לכם את סיפור אבימלך כי בברית שאברהם כורת עם אבימלך כתוב: ויצב אברהם את שבע כבשות הצאן לבדהן. וגם אבימלך, כבר אז, שואל: למה שבע? למה כמה? למה לבד? שואל אותו – הוא שואל: מה הנה שבע כבשות האלה אשר הצבת לבדנה? חברי חברי הכנסת, אנשים פורשים הם אנשים בודדים, גם כשהם הולכים בעדר. מישהו באמת ספר את הכבשים האלה, הכבשים בקדימה שכל כך בונים עליהם שיפרשו?
יש שבע שנים ושבע פרות. אבל אני ניסיתי לשאול את עצמי למה שבעה.
לא, אני אגיד לך: כנגד שבעה נקיים. אבל השאלה – איפה תמצא שבעה נקיים בקדימה? זה ממש לא טריוויאלי. מפלגה שקמה על פרישה, וכל-כולה תאוות שלטון, מפלגה שהוציאה מתוכה את חיים רמון ואת הירשזון ואת אולמרט, זה לא דבר שבכל יום למצוא בה שבעה נקיים. אבל בכל זאת. דווקא מכיוון שזו מפלגה שקמה על תאוות שלטון ועל פרישה סתם, אולי יימצאו בה שבעה כאלה שבשביל כיסאות – ויוסיפו עוד קומה שנייה פה – יסכימו לפרוש? מפלגה שאחד ממייסדיה, מאיר שטרית, כל כך התגאה בכך שסוף-סוף קמה לנו מפלגה שקמה והשליכה מעל גבה את הקיטבג האידיאולוגי – הוא אמר: סוף-סוף בלי ברל ובלי ז'בוטינסקי – אולי באמת יימצאו בה פורשים? עכשיו אני מתרחק מאברהם אבינו והולך לדוד המלך. ופה נדמה לי שאנשי הליכוד יפסיקו לחייך, כי כל עוד ירדתי על קדימה הם היו מבסוטים. רגע. דוד המלך, גדול המלכים שלנו, היה שבע קשרים ותככים – – –
זה נכון, אבל דוד המלך הכיר מרידות, תככים וקשרים, ומשורר תהילים, דוד המלך, כותב: "בור כרה ויחפרהו". עכשיו, חברי חברי הכנסת, כשנתניהו הופך את עורו ומועל בשליחות בוחריו, ויוצא נגד חוקת הליכוד, ואומר "מדינה פלסטינית", ונאמני ארץ-ישראל בליכוד שותקים שתיקת כבשים – –
תיכף נגיע למי סופר כבשים לפני השינה. – – וכאשר השתיקה הזאת מהדהדת בחלל, הדבר מדאיג מאוד, משום שאם, אדוני השר ארדן – – –
לא, אני יודע, אני רק פונה אליך אישית כי הדבר נוגע בך אישית. אם הייתם מתקוממים ונושאים קול צעקה מייד לאחר נאום בר-אילן, לא היינו מגיעים אחרי שבוע, בפתח ישיבת הממשלה, לשתי מדינות לשני עמים, וכעבור שבועיים גם לאזכור של יוזמת השלום הערבית. יש מדרון חלקלק, ובגלל המדרון החלקלק הזה אנחנו בהחלט עלולים למצוא את עצמנו במקום שאריאל שרון מצא את עצמו, שבו סיעתו אינה תומכת בו, מפלגתו אינה תומכת בו, ומרכז המפלגה אינו תומך, וכבר אינני יודע אם לפני שנפלה עליו תרדמה בלילה נתניהו ספר כבשים בעדרי קדימה או ספר כבשים במפלגתו, לדעת אם במפלגתו יקומו שבעה פורשים שיקומו ויגידו: לא כך כתוב בחוקת הליכוד, לא על זה בחר בנו הבוחר, להקים מדינה פלסטינית, ואולי בבחינת "בור כרה ויחפרהו" – הבור הזה שהוא חופר לקדימה, יכול להיות שהוא עצמו ייפול בו; יכול להיות שהוא עצמו יצטרך לפרוש בראש שבעה.
גם אני חושב. מה שעוד טעון הוכחה הוא השאלה אם יהיו מהליכוד שבעה פורשים כי נתניהו נדחף להקים מדינה פלסטינית, או שהוא עצמו יהיה במיעוט בליכוד, כפי שאריאל שרון נותר במיעוט ונאלץ לפרוש, והחוק הזה, שהוא בונה בשביל שאול מופז, עלול להיות בסופו של דבר חוק נתניהו. ועל הפיגום הזה – – –
"בור כרה ויחפרהו" ו"על דאטפת אטפוך" – הרבה פעמים מנסים להסתכל בתופעה שאדם מכין משהו בשביל מישהו אחר – – –
דוד המלך, כשאמר "בור כרה ויחפרהו", זוכר את עצת אחיתופל, זוכר כמה פעמים העצה מתהפכת גם נגד מי שקיבל אותה וגם נגד מי שנתן אותה. גם אם אחיתופל יעץ טוב, אבל מי שהקשיב לעצתו ולא עשה כך – בסופו של דבר הגלגל התהפך. נדמה לי שכאשר מנסים לגזור מבנה פוליטי מתוחכם, רב-מהלכים – המערכת הפוליטית שלנו היא מורכבת מדי, רבת פקטורים מדי; מונעת על-ידי אינטרסים, אבל גם על-ידי יצרים וגם על-ידי נסיבות. צריך מאוד להיזהר לפני שמשנים חוק כזה כדי להכין אפשרות עתידית שאולי קדימה תתפלג, שמא החוק הזה יקום על יוצרו, ואנחנו נמצא את עצמנו במצב שבו ראש ממשלה שמחליק במדרון חלקלק של מעילה בעקרונות של הבטחתו לבוחריו, של האידיאולוגיה שעליה הוא נבחר, שהוא לא התכוון באמת להקים מדינה פלסטינית בלבה של מדינת ישראל – החוק הזה עלול להתהפך עליו, ואנחנו עלולים למצוא את עצמנו במצב של פילוג חוזר בליכוד ולאו דווקא בקדימה. תודה.
אל תיתן לו דקה. תקבל תשובה, זה לא היה מלון – –
זה לא היה מלון – תלמד היסטוריה לפני שאתה עולה לדוכן.
אדוני היושב-ראש, תודה, אדוני השר, חברי חברי הכנסת, כבר בכנסת הקודמת היה לי איזה רעיון להצעת חוק, ואני רוצה לבחון אתכם את הרעיון הזה. אני מבקש שכל מי שרואה עצמו מועמד לתפקיד ראש ממשלה יעבור קודם בדיקת ראייה, כי אני מוכרח פעם אחת ולתמיד לדעת מה זה העניין הזה של דברים שרואים מכאן לא רואים משם. אני רוצה להושיב את המועמד בכיסא של ראש הממשלה, לשים לו פה על הקיר 0, 12, 1, לראות מה הוא רואה משם שהוא לא ראה משם או משם. כנגד מה נאמרו הדברים? ילדים שרואים משם לא רואים מכאן. זה חידוש. פעם זה היה רק שטחים ויישובים שהיו נגד עקירתם כשהיו באופוזיציה, וכשהפכו להיות ראשי ממשלה, פתאום עקרו. היום זה גם ילדים. ראש הממשלה נתניהו דיבר הרבה בשבחם של הילדים ביהודה ושומרון ודיבר על זכותם של המתיישבים להתפתח באופן טבעי ולהוליד ילדים, וודאי אי-אפשר לחסום ילד או משפחה יהודייה מלהיוולד, ולכן צריך לבנות להם עוד חדרים ומקוואות וגני-ילדים וכו'. והוא גם ידע להסביר את זה לנשיא אובמה. מה קרה – הוא חזר מוכה וחבול מהפגישה שלו בבית הלבן, הפגישה הראשונה, ופתאום ילדים שראו משם לא רואים מכאן. פתאום הוא מוכן לדבר עם מיטשל על הקפאת הבנייה. אז לא 12 חודשים, אז שיהיה שישה חודשים, אולי נתפשר על תשעה, אבל הקפאת בנייה תהיה, אנחנו יודעים. וידידי השר כחלון ודאי יכול לבדוק במזכירות הממשלה כמה בתים התחילו להיבנות ביהודה ושומרון בימי הממשלה שאתה יושב בה. כל בית שנבנה היום ביהודה ושומרון, ואני אומר את זה באחריות, נבנה או על סמך אישורים של ממשלת אולמרט או בלי רשיון. אין היום ביהודה ושומרון בפועל בנייה – – –
לא. בונים בלי רשיון ויבנו עוד הרבה יותר, כי הממשלה הזו היא ממשלת ההקפאה הלאומית. בפועל הממשלה לא מתירה לבנות – לא במעלה-אדומים, לא באריאל, לא בגושי ההתיישבות הגדולים. זרקו לתקשורת 30 יחידות באריאל, 40 יחידות שם. חול בעיניים. באמת הממשלה לא בונה ביהודה ושומרון. יבואו חברינו, חברי הכנסת החרדים, ויגידו מה קורה בביתר-עילית. אנשים גרים בחניות של מכוניות, בחנויות. הסוכה, לדעתי, תהפוך להיות סוכה לנצח, כי אין לזוגות הצעירים איפה לגור שם, והממשלה לא בונה. בפועל יש הקפאה, ולכן הממשלה הזאת ראויה לאי-אמון, אדוני היושב-ראש. תודה רבה.
אדוני היושב-ראש, תודה. שלשום שמענו כי אלוף פיקוד המרכז הוציא שלושה צווי הרחקה למתנחלים, שהוגדרו מן הימין הקיצוני, מיהודה ושומרון. אתם יודעים שהעונה היא עונת מסיק הזיתים. עונת מסיק הזיתים היא גם עונת צווי ההרחקה, אבל יש הבדל אחד: זיתים – שנה יש, שנה אין; צווי הרחקה – כל שנה. לא משנה אם יבול הזיתים משמעותי או לא משמעותי, צווי הרחקה מוציאים. עונת מסיק הזיתים, כשיש יבול טוב, נמשכת חודש; כשיש יבול רע נמשכת שבועיים. צווי ההרחקה נמשכים שישה חודשים. נדמה לי שהגיע הזמן שמי שמוציא פקודה כזאת ידע שהמדינה שמרחיקה אנשים ממקום ביתם צריכה לספק להם דיור חלופי, ואם היא מרחיקה אותם ממקום עבודתם היא צריכה לספק להם פרנסה חלופית, כי אחרת אין לשרירות הזאת סוף. אם המפקד המוציא פקודה כזאת ידע שזה גם עולה למדינה משהו כשהוא בוחר ללכת בהליך מינהלתי ולא שיפוטי, אולי הוא יחשוב שנה כן שנה לא.
אדוני היושב-ראש, תודה, אדוני השר, חברי חברי הכנסת, כשהייתי ילד "קול ישראל" לא היה רק קול, הוא היה גם לשון. פעם בשנה בערך היה מגיע איזה יהודי, מוציא פנקס עם בולים, ואחרי שהיה גובה מהמשפחה כסף, היה חורץ את לשונו ומדביק לנו בול מאחורי הרדיו. אני בטוח שאדוני היושב-ראש זוכר את העניין. היו בולים מיוחדים שנקראו רשיון רדיו. נדמה לי שאפרים קישון אמר פעם שאלה בולים נגד שחפת, אחרת לא ברור למה טורחים לשלוח בן-אדם שיבוא וידביק. זה היה רשיון הרדיו.
חוק בריטי, בוודאי. זה שריד לאותה תקופה שבה הרשויות באמת רצו לפקח ולשלוט – מי מחזיק רדיו בבית. אני מזכיר לכם שהיו תחנות שאסור היה להקשיב להן. כשזה בא לפקח על אחזקת המכשירים, אני מבין למה צריך רשיון להחזיק רדיו, אבל למה צריך רשיון לטלוויזיה? זה בלתי נסבל ממש. למה לא צריך רשיון למגהץ? למה לא צריך רשיון לטלפון? הלוא בימינו-אנו אפשר לראות את שידורי הטלוויזיה בטלפון. העניין של אגרת הטלוויזיה, שמחייבים את מי שיש לו בבית מרקע פלזמה או מרקע מן הסוג הישן לשלם – אין היום כמעט הבדל בין מחשב לטלוויזיה. אז מה? כשההבדל הזה יטושטש לחלוטין יחייבו אותנו ברשיון או באגרת מחשב בבית? חברי הכנסת, אני תומך בשידור הציבורי. אני רוצה שידור ציבורי בישראל. אני רוצה שזה יהיה שידור ציבורי אמיתי, שידור ציבורי שישקף את עמדות כל הגוונים בישראל. אני רוצה שזה יהיה קול ישראל באמת, לא קול ישמעאל, כמו שנשמע לי לפעמים כשאני פותח את הרדיו, אבל אני רוצה שהשידור הציבורי הזה ימומן מתקציב המדינה.
שהוא ישמע, למה שאני אשמע?
נכון, שיהיה "קול ישראל" בערבית, מצוין, אבל אני לא צריך שב"קול ישראל" יושמעו כל הזמן שידורי התעמולה של ה"חמאס", כי זה מה שמשדרים שם – מה לטענתו אמר דובר צה"ל ומה אמר דובר ה"חמאס". אבל לא זה הנושא. אני בעד שידור ציבורי, אבל אני רק חושב ששידור ציבורי כזה צריך להיות מתקציב המדינה, ולא להטיל אותו כתוספת מס על האזרחים בצורת אגרת טלוויזיה. בחוק הזה שאנחנו מתבקשים לאשר היום, להחיל עליו דין רציפות, אנחנו דורשים שחברות הכבלים ילשינו לרשות למי יש בבית מכשיר טלוויזיה ולא הודיע על זה לשלטונות. הדברים מגיעים לאבסורד מוחלט.
ואפילו אז זה יהיה שיפור ניכר לעומת המצב הקיים. תודה רבה.
אדוני היושב-ראש, אדוני השר, חברי חברי הכנסת, בערב יום הכיפורים החליטו הערבים לחולל מהומות בירושלים. בטעות הם התקיפו קבוצה של תיירים צרפתים, אבל בתגובה הגבילה המשטרה את כניסת המוסלמים להר לקבוצת גיל מסוימת וגם אסרה כניסת יהודים בכלל להר-הבית. זה דפוס קבוע. בכל פעם שהערבים מחליטים לחולל מהומות בארץ-ישראל, הם צועקים "אל-אקצא בסכנה". נדמה לי שהפעם הראשונה שהדפוס הזה נוסד היה בימי חאג' אמין אל-חוסייני, שחולל אחר כך את מאורעות 1929, שהרבה דם יהודי היה טבול בהם. אבל מאז השיטה עובדת. בכל פעם שהם צועקים "אל-אקצא בסכנה", השלטונות מתכופפים. פעם אחת מהומות הכותל, מנהרת הכותל, אוקטובר 2000, המהומות שלאחר מכן; זורקים אבנים מלמעלה, זורקים אבנים מלמטה; מחוללים מהומות בוואדי-עארה; בכל מיני מקומות מאיימים שמיליארד מוסלמים יצעדו על ירושלים וישמידו אותנו אם לא נרפה מייד מעיסוקנו בהר-הבית. חוקי-יסוד שמדינת ישראל מתגאה ומשבחת בהם, כמו חופש הפולחן, הם לא חד-צדדיים. אם זה המקום הקדוש ביותר לעם היהודי, וכך הוא באמת, אז גם ליהודי מותר להתפלל בהר-הבית. אבל ממשלות ישראל לדורותיהן נשענות על קביעה מנדטורית – על דבר המלך במועצתו – שאמרה שהמקומות הקדושים בארץ-ישראל זה עניין של הממשלה ולא של בתי-המשפט, ואף ממשלה לא רוצה להפריע לסטטוס-קוו. אבל כשהערבים מתפרעים מענישים את הקורבנות? מונעים מיהודים לעלות ולבקר בהר-הבית? ההיגיון של המהלך זה נראה תמוה ביותר, גם במישור המעשי וגם במישור המוסרי והמשפטי שלו. אני יודע שאיימו עלינו במיליארד מוסלמים, במיליארד וחצי מוסלמים, אם נפתח את הר-הבית לביקורים. חבר הכנסת צחי הנגבי היה השר לביטחון פנים כשהוא החליט לפתוח את הר-הבית למבקרים, והוא נפתח ליהודים, והשמים לא נפלו. אני בטוח שהשמים לא ייפלו ומיליארד מוסלמים ילכו לעבודה באותו בוקר או יישארו בבית – – –
– – – או יישארו בבית, כל אחד כחפצו, כשיתירו ליהודים להתפלל בהר-הבית, לקיים חוק-יסוד וחירות יסוד המוקנית לכל אדם בארץ-ישראל, כמו בכל מקום בעולם. השר לביטחון פנים, אל תפחד. ליהודים מותר להתפלל בהר-הבית.
תודה, אדוני השר. התשובה שלך מאוד מפורטת, והיא הסבה את תשומת לבי למשהו שלא חשבתי עליו. אתה אומר שצריך היה לקבל את אישורה של מצרים כדי לשאוב מים-סוף. עד כמה שאני זוכר מלימודי הגיאוגרפיה שלי, גם ערב הסעודית שוכנת לחופו של ים-סוף. האם יש בידי ערב הסעודית זכות וטו על המפעל?
חשבתי שהצטרפת למפלגת השלטון כדי שתוכלי לדבר עם ראש הממשלה לא מהדוכן הזה אלא ישירות.
אדוני סגן השר, מה שאתה אומר זה מדהים. אתה אומר שמערכת הביטחון באוזלת-יד מוחלטת. זה לא רק מהגרי עבודה, זה ציר החטא; זה זנות, זה סמים, זה נשק. אתה בעצם אומר שזו בעיה מאוד מורכבת, אבל כל עוד הבעיה מורכבת, צה"ל לא מסוגל לחסום גבול. זה בלתי נסבל לשמוע. תבואו תשימו תג מחיר, תגידו: אנחנו צריכים 10 מיליארד. הגדר עלתה 10 מיליארד, תגידו: צריך 10 מיליארד ותגידו מה החלופות, אבל לבוא ולהגיד: הבעיה מורכבת ואנחנו מתמודדים אתה – אבל עובדה, מתמודדים אתה בכישלון מוחלט של שנים. כמה אפשר לשמוע את זה שהבעיה מורכבת?
אדוני היושב-ראש, מציע יכול להציע רק מליאה, הוא לא יכול להציע ועדה.
למה הצבא שילם ולא האלוף? את זה לא הבנתי עד היום.
אדוני סגן השר, אתה מבזה את הכנסת.
זאת לא תשובה. "החליטו" זאת לא תשובה.
השאלה היא מה הנימוקים, אנחנו יודעים שכך הם החליטו. אתה לא יכול לבוא הנה ולהגיד: הם החליטו. אנחנו שואלים מה הנימוקים.
אתה מבזה את הכנסת. אתה מבזה את הכנסת, כי אתה לא משיב על שאילתא. אי-אפשר להשיב על שאילתא – – –
תודה, אדוני סגן השר. השאילתות החוזרות שלי בנושא הבנייה הבלתי-חוקית הערבית בשטחי C מוכרות לך, כי אחת לחודש-חודשיים אתה בא ומשיב לי עליהן. רק בכביש ירושלים-יריחו יש יותר מ-2,500 בתים בלתי חוקיים שבנו הבדואים. אני שב ומעלה את הדבר הזה בפניך, ואתה שב ואומר שתבדקו. התשובה שאתה הבאת לנו היום אינה תואמת את המציאות. המציאות היא שלא צריך 20 פקחים כדי לבדוק. צריך נסיעה ברכב בלתי ממוגן בכביש ראשי, כביש מס' 1, ואתה יכול בעיניך לספור את הבתים והצריפים שם. אז איך אפשר לתת לנו תשובה כזאת?
תודה, אדוני היושב-ראש. חברי ציון פיניאן דיבר כבר על מחירים של חיי אדם. לא תמיד יודעים בארץ כמה שווים חיי אדם, עכשיו אנחנו יודעים. מאות בני-אדם שווים כנראה 5 מיליוני שקלים. מדי שנה מפונים מאות בני-אדם בפינוי אווירי של "להק תעופה". נראה שהם לא שווים יותר מ-5 מיליוני שקלים אם בשביל זה אמורים לסגור את השירות הזה. משפט קצר נוסף – בתקופה שמגפת השפעת מאיימת על העולם כולו ועלולה לפגוע גם בנו והחיסונים מגיעים לישראל, נכון מאוד להיזהר ולא להידבק משפעת, ובמקום שיורקים עלינו לא כדאי להידחף ולעמוד. לכן אני קורא לכל חברי הכנסת שלא לבוא לקבלת הפנים בשגרירות טורקיה, משום שזה ממש סכנת נפשות, יורקים עלינו שם.
אדוני היושב-ראש, תודה, חברי חברי הכנסת, לא בכל יום יוצא לי לעשות "מי שבירך" לחברי כנסת מהעבודה ומקדימה, תודו שזו הזדמנות נדירה במשכן. באמת "מי שבירך" לחבר הכנסת אופיר פינס-פז ולחבר הכנסת יואל חסון. זה חוק חשוב מאוד, זה מהחוקים שאנחנו שואלים איך זה לא היה עד היום, איך הסתדרנו בלי זה. מבקר המדינה הוא מהחשובים שבשומרי הסף שלנו על שלטון החוק ועל המינהל התקין ועל טוהר המידות, ומבקר המדינה הנוכחי יודע לעשות שימוש גם בכלים שקודמיו לא רצו או לא ידעו להשתמש בהם. הוא מוציא דוחות ביניים רבים, דוחות מיוחדים רבים לנושאים דחופים, הוא מתערב בתהליך, לא רק מבצע נתיחה שלאחר המוות, פוסט-מורטם, לדברים שהליקויים שבהם כבר נשכחו מאתנו, והוא גם יודע להפעיל תקשורת. למרות השימוש היוצא מן הכלל בשני הכלים האלה, שמגדיל את כוחו ומגדיל את יכולת ההשפעה של מבקר המדינה, עדיין חסר הכלי המעשי הזה, שהוא סנקציות על מי שלא תיקן את הליקויים שהוא חושף. עד היום אני מכיר אנשים שהיו אוספים את דוחות מבקר המדינה, והיו להם צבעים שונים, והיה להם מדף שלם מלא צבעים, אבל חוץ מאשר תיוק הליקויים הם לא היו עושים דבר. אני מקווה שאנחנו עוברים מעידן תיוק הליקויים לעידן תיקון הליקויים. תודה רבה.
אדוני היושב-ראש, אדוני סגן השר, לפני שקמה "להק תעופה", כל הפינוי בהיטס בארץ היה מוטל על חיל האוויר וצה"ל, ויחידת הפינוי בהיטס, 669, עסקה בכך כדבר שבשגרה. אם חלילה לא יימצאו המקורות הכספיים ו"להק תעופה" מפסיקה לטוס בעוד שבוע או בעוד עשרה ימים, האם נוהלי העבודה של הזנקת מסוקים צבאיים על-ידי מד"א, על-ידי גורמים אזרחיים – האם הערוצים האלה עדיין פתוחים? כלומר, האם המערכת הזאת יכולה לגבות היום את מערך הרפואה האזרחי?
אדוני היושב-ראש, רבותי השרים, חברי חברי הכנסת, אם לכל איש יש שם, ודאי ראוי שלכל רחוב יהיה שם, וגם מספר בית. ההצעה היא טכנית, היא חלה כבר היום על כל העיריות, ואנו מבקשים להחיל אותה גם על פקודת המועצות המקומיות. יש סיבות רבות שהרשויות ואזרחים נזקקים לכתובות של אנשים, לאתר אותם, ואני מבקש, ואני יודע שיש גם תמיכת ממשלה לעניין הזה, לקבל את הצעת החוק בקריאה הטרומית ולהתחיל לעבוד עליה בוועדה. תודה.
זה מאחורי הזכוכית, מותר להם. לא שומעים.
תודה. אדוני היושב-ראש, אדוני סגן השר, חברי חברי הכנסת, שמענו אתמול שהגיעו חיסונים נגד שפעת החזירים. הבעיה היא שהגיעו חיסונים עם "אדג'ובנט", שלא מתאימים כנראה לנשים הרות או לתינוקות, מה שאומר שהרפואה המונעת נגד השפעת הזאת היא הבעיה המרכזית העומדת בפנינו. כידוע לכם, הנגיפים מופצים בעזרת אירוסול, שיעול, התעטשות, רוק. מה שאומר, אל תלכו למקומות שבהם יורקים עלינו, ויורקים עלינו בטורקיה, ויורקים עלינו בשגרירות, במקום שעומדים לערוך קבלת פנים לכבוד החג הלאומי הטורקי. אל תלכו לשגרירות, ואל תיסעו לטורקיה. אני מציע שהנושא יידון בוועדת העבודה, הרווחה והבריאות, כי הנושא הוא רפואי.
כשיורקים עליך זה לא עוזר.
שר המשפטים מאוד מוכשר, אבל איך הוא ידע להשיב לפני שהוא יודע מה השאלה?
מהכותרת אני לא בטוח שהוא יוכל ללמוד הרבה על מה אני מדבר.
אני מציע שהפרוטוקול לפחות יועבר לשר, כדי שכשהוא יבוא להשיב, הוא ידע על מה הוא משיב.
בכל מקרה, שר המשפטים חייב בתשובה. אני מבין שאין תשובה היום מטעם שר מקשר או הליך כזה?
אדוני היושב-ראש, תודה, אדוני השר, חברי חברי הכנסת, הנושא שאני מבקש להעלות נוגע בהתנגשות בין ערכים, אבל בעמדה מוזרה מאוד של הפרקליטות ומערכת אכיפת החוק בישראל. כולנו בעד שמירת חוק, בוודאי נגד עבריינות, וכולנו רוצים שגם המשטרה תשמור חוק. מי אם לא המשטרה ישמור חוק או ישמור על החוק? לפעמים שני הערכים הללו מתנגשים. יש הפגנה, לפעמים צריך להפעיל כוח סביר כדי לשמור חוק ולפזר את ההפגנה, ולפעמים הפעלת הכוח על-ידי המשטרה, במקום כלי לשמירת החוק, הופכת להיות אמצעי ענישה או אמצעי הרתעה. זה בוודאי אסור, זה בניגוד לחוק וגם בניגוד לרוח החוק. זה אסור, אבל זה קורה. או, הנה אדוני שר המשפטים הגיע ואנחנו נוכל להקדים – – –
מראש אומר שכותרת הדיון עלולה להטעות, ואבהיר שכוונתי לא לתשלום קנסות על-ידי הפרקליטות או המשטרה אלא על תשלום פיצויים, ועל כך ארחיב. קורה שהמשטרה מפעילה כוח כדי לפזר הפגנה, לכאורה כדי לשמור על החוק. אבל פעמים רבות, תחת הדגל של שמירת החוק, המשטרה הופכת עצמה לכלי ענישה או כלי הרתעה. אפשר לגלגל עיניים ולהגיד שזה לא קורה, אבל זה קורה. אנחנו זוכרים את המקרה של מי שהיה אז תת-ניצב ניסו שחם, והיום הוא מועמד להיות ניצב במשטרה, שלא שם לב שמצלמים אותו, ולכן שמענו את ההנחיות שלו לפקודיו, כשהוא משתמש בשפה שעבריינים כבדים לא משתמשים בה, ובוודאי לא נחזור עליה לפרוטוקול הכנסת, אבל הוא מנחה בדיוק איך להכות: "בפלג הגוף התחתון עד שיישרפו" – ציטוט מדבריו – ואי-אפשר לבוא ולומר שהדבר הזה בא לשמור על החוק, אלא יש פה אלמנט של הענשה והרתעה. כששוטרים שומעים את רוח המפקד וקולטים אותה, אנחנו נתקלים במקרים שהם בלתי נסבלים לחלוטין, של שוטר שדוחף אצבעות לנחיריים של מפגין וקורע אותם במזיד; של פרש משטרה שמדהיר את הסוס שלו על מפגינים שלא מסתערים מולו ומאיימים להפר את החוק אלא בורחים ממנו, ומכה אותם באלה בעורפם, ומנפץ עצמות וגולגולות; של שוטרים שמכים ושוברים עצמות – שוב, לא של מפגינים שמתעמתים אתם אלא של מפגינים שעומדים באופן תמים לצד הדרך או כשהם בורחים. מאין אני יודע? כי יש מקרים שאפילו המחלקה לחקירות שוטרים מבינה שהאירוע תועד וצולם ושודר, ואי-אפשר לטייח אותו. ואז, למרות המגמה הכללית להגן על השוטרים כדי שלא יירתעו ממילוי תפקידם, יש מקרים שגם המשטרה מבינה וגם מח"ש מבינה שיש שוטרים עבריינים, אלימים, אולי אפילו סדיסטים. ואז מח"ש מגישה כתבי אישום, לפעמים בדין משמעתי, לפעמים בדין פלילי, ואותם השוטרים – לא במקרים שכיחים מאוד – מורשעים בדין הפלילי או בדין המשמעתי. ואז אנחנו מגיעים לשלב של התביעה האזרחית. הנפגעים מגישים תביעה כנגד השוטר שפגע בהם, תביעה לפיצויים. ואנחנו נתקלים ביותר ממקרה אחד – אני יכול למנות עשרה מקרים, ובוודאי יש יותר, של שוטרים וקציני משטרה שנאשמו והורשעו בדין פלילי או בדין משמעתי, וכאשר הם נתבעים בתביעה אזרחית, המשטרה משלמת את הפיצויים במקומם. פרש משטרתי בשם דוד אדרי הואשם בדין פלילי בעבירות שונות, בין השאר בכך שהוא הכה מפגין בעורפו וגרם לו נכות, בין השאר בכך שהכה מפגין באלה בראשו, בין השאר בכך שרמס מפגין שנמלט ממנו מול מצלמות הטלוויזיה – נמלט ממנו – רמס אותו בפרסות הסוס. הוא הורשע בדין פלילי לאחר שמח"ש העמידה אותו לדין. ולמרות זאת, כשהנפגעים תובעים אותו, המשטרה נותנת לו עורך-דין. הפרקליטות מגינה עליו. אינני מבין. אינני מבין כיצד אפשר ביד אחת לתבוע מישהו ולטעון שהוא עבריין, ולזכות בהרשעתו, ומצד שני להגן עליו מפני תביעה אזרחית. וכאשר אותו פרש משטרתי בשלושה תיקים נפרדים נתבע לשלם פיצויים בסך של כ-65,000 שקל, המשטרה משלמת. אינני מבין. אם אותו פרש משטרתי נאשם והורשע בדין, מדוע המשטרה משלמת במקומו את הקנסות? יש מקרה של שוטר בשם סלמאן אבו-אסלה, שבמקרים שונים הכה מפגינים אזוקים. ושוב – איתרע מזלו וצילמו את העניין ולא היה אפשר להתחמק מכך, והוא הועמד לדין פלילי. במקרה זה הפרקליטות חשבה שלא ראוי להציג עורך-דין מטעם המדינה כדי שיגן עליו בתביעה האזרחית, ואף-על-פי שהוא לא יוצג על-ידי המדינה בתביעה הזו, כשהוא נתבע לשלם עשרות אלפי שקלים המדינה משלמת את הפיצויים שהוטלו עליו. יש כאן קריצה בלתי נסבלת לשוטרים אלימים. יש כאן אמירה, אדוני שר המשפטים, שאומרת: חברים, אל תגזימו. תפרקו להם את הצורה, אבל אל תגזימו, בייחוד אם יש תקשורת בסביבה, אם מצלמים אתכם. אבל דעו לכם: אם חס וחלילה יצלמו אתכם ויתפסו אתכם, ולמח"ש לא תהיה ברירה אלא להעמיד אתכם לדין, גם אם הנפגעים יתבעו אתכם, בסופו של דבר, אל תדאגו, אנחנו נשלם במקומכם, אתם לא תיפגעו. אדוני שר המשפטים אתה עורך-דין ידוע, מפורסם ומנוסה, אתה ודאי יודע שאפשר למצוא הסבר משפטי פתלתל, כזה או אחר, שיסביר למה אם גם המדינה נתבעה באותו תיק, ונפסקו פיצויים לנפגעים, אז המדינה משלמת את הפיצוי. תמיד אפשר לתת את הדוגמה של אותו נפגע שפסקו לו מיליון שקל פיצויים כי הוא הפך נכה קשה והשוטר המסכן ודאי לא יוכל לשלם את זה; אז לטובת הנפגע, מסבירים לנו, לטובת הנפגע המדינה משלמת. אבל גם אז, אדוני שר המשפטים, כאשר גם השוטר וגם המדינה נמצאים חייבים בתביעה האזרחית, ביחד וכל אחד לחוד – אני מצטט אחד מפסקי-הדין שניתנו, במקרה של רפ'"ק בוכניק, שנתבע לשלם 51,000 שקלים והמדינה שילמה במקומו; גם רפ"ק בוכניק, אגב, הורשע בדין משמעתי על אותה עבירה. כלומר, אין חילוקי דעות על כך שגם בעיני המשטרה הוא עבריין. גם במקרה הזה המדינה הכניסה את ידה לכיסה העמוק ושילמה 51,000 שקל פיצויים. מדוע לא תבקשו מהשוטר האלים והעבריין "השתתפות עצמית" כדי שיהיה אלמנט מרתיע? כבר קבע בית-משפט במדינת ישראל שפיצויים זה לא רק הפיצוי לנפגע, ולפיצויים יש גם מרכיב של ענישה ומרכיב הרתעתי. כי אם לא, השוטרים מבינים את הקריצה, הם מבינים שזה לא יעלה להם הרבה. הם מבינים שבסופו של דבר המדינה תגן עליהם, וגם אם היא לא תגן עליהם, היא תשלם את הקנס במקומם. זה המסר שאנחנו רוצים להעביר לשוטרים אלימים, אדוני שר המשפטים? אין לי ספק שאפשר למצוא את התירוץ המשפטי לדבר הזה, שאם המדינה גם היא נתבעת, היא משלמת. אין לי ספק שאתה יודע שאדם יכול להיות נבל ברשות התורה, אבל לא זה – אני מקווה – לא זה מה שהמדינה רוצה. אני משוכנע שאתה, כמונו, רוצה להיאבק בתופעות נוראות של אלימות משטרתית. באותם מקרים שבהם שוטרים חורגים מסמכויותיהם וחורגים מהפקודות שהם קיבלו והופכים את אכיפת החוק לאמצעי ענישה – לפעמים ענישה ברוטלית וסדיסטית. אבל אי-אפשר להיאבק בתופעות האלה כאשר מחד מעמידים אותם לדין משמעתי ומאידך משלמים את הפיצויים במקומם.
באופן פורמלי, אני יכול להציע רק דיון במליאה.
אדוני היושב-ראש, רבותי השרים, חברי חברי הכנסת, שמעתי בעיון רב את דבריו של חבר הכנסת נחמן שי. מה אני אגיד לכם? הוא צודק. אחר כך שמעתי בהקשבה רבה את נאומו המצוין של חבר הכנסת בגין. שוב אומר לכם – אין ספק, גם הוא צודק. שאלה הרבנית את הרב, איך יכול להיות שגם הוא צודק וגם הוא צודק? אמר לה הרב: את יודעת מה? גם את צודקת. באמת הממשלה מגמגמת. לא היה מבצע מוצדק ממבצע "עופרת יצוקה", וכל מה שנעשה בו – כדת וכדין. אבל הממשלה מגמגמת. שר הביטחון אומר: בשום פנים ואופן לא תקום ועדת חקירה. ראש הממשלה אומר: לא ועדת חקירה, ועדת בדיקה, ולא ועדת בדיקה, אלא צוות בדיקה, ואולי צוות שיבדוק. אינני יודע מה הוא רוצה. הממשלה מגמגמת. אבל גם קדימה מגמגמת, רבותי, משום שאם תקום ועדת בדיקה, זו תהיה ועדת בדיקה על קדימה – על הממשלה שקדימה הובילה למבצע "עופרת יצוקה", ויישר כוח לה על שהובילה את ישראל למבצע כזה. אז לא שמעתי אמירה, לא מחבר הכנסת נחמן שי ולא אמירה ברורה של קדימה שאומרת: כן, צריך להקים ועדת חקירה, או לחלופין: לא, בשום אופן לא תקום ועדת חקירה. ואם אלה מגמגמים ואלה מגמגמים, אנו נימנע מהצבעה. תודה.
אדוני היושב-ראש, תודה, חברי חברי הכנסת, לפני חמש שנים ירד שלג בירושלים ומעלה-המוגרבים קרס. הממשלה החליטה לבנות גשר חדש במקומו, אבל גשר, כידוע לכם, טעון יסודות. אז בשביל לחפור יסודות היה צריך לעשות חפירת הצלה, כי זה אזור שיש בו עתיקות רבות. אולי בניגוד למה שאמר חברי חבר הכנסת בן-ארי, דווקא נחשף שם ארמון גדול מהתקופה האומיית. אבל הערבים חוללו מהומות ואמרו שאנחנו חופרים מתחת לאל-אקצא, אז הגיעה משלחת טורקית והראינו להם שלא חופרים מתחת לאל-אקצא. הם באמת חזרו הביתה ואמרו שאנחנו חופרים מתחת לאל-אקצא, וגם רוצים לזרוק פצצת אטום על עזה. כעבור שלוש שנים החליטה ממשלת אולמרט לזרז את הקמת הגשר החדש, והיום שמעתי שממשלת נתניהו החליטה שלא להשלים את בניית הגשר, ובכך יש תשובה לחבר הכנסת אקוניס למה חברי הכנסת הערבים מתסיסים – כי הם רואים שזה עובד.
האם אתה חושב שמה שמפריע, בדרך כלל, לאם לאנוס את ילדיה זה שאין חוק?
גברתי היושבת-ראש, תודה, אדוני השר, חברי חברי הכנסת, אני אצטרף לשורה התחתונה של דברי קודמי, חבר הכנסת גדעון עזרא. נדמה לי שכוונתו של החוק רצויה, ובוודאי איננו רוצים לעודד משחק בכלי נשק או שעשוע סתם, אבל יש אבסורד אחד שמקופל דווקא במשפטים הראשונים שאמר חבר הכנסת אורבך, שאנחנו רוצים בחוק הזה גם לעגן משהו שנמצא היום בתקנות, וזה שבגילים 18–21 רשאי שר הפנים לאשר במקרים מיוחדים נשיאת כלי נשק. בגילים 18–21 אנחנו מתירים לצעירים לשאת M-16, וכשהם יוצאים לחופשה הם נדרשים לקחת אותו הביתה. לפעמים, כשאין להם שני מנעולים לנעול את הנשק מאחוריו, הם צריכים לקחת אותו למקום הבילוי אתם. אז M-16 מותר להם לשאת; ובגיל 19, כשהוא גמר קורס מט"קים יש לו רשיון על "מרכבה-4"; ובגיל 20, כשהוא גמר קורס טיס, יש לו רשיון על F-16, אבל אקדח – הוא צריך רשיון של שר הפנים כדי לשאת אותו.
בהזדמנות זו שהחבר אוסישקין נפטר, כמו שאמרו פעם, אני מציע שתהפוך את התקנות, שתגיד שכל חייל יהיה רשאי אוטומטית גם לשאת אקדח, אלא אם כן יש סיבה מיוחדת למנוע זאת ממנו. תודה רבה.
חד-משמעית עניינית. אדוני היושב-ראש, רבותי השרים, חברי חברי הכנסת, לכאורה אי-אפשר להתנגד לאיסור הפליה ברפואה. זה דבר פסול מכול וכול. אבל דווקא כרופא אני יודע לספר לכם על מקרים בשני קצוות הקשת של הגילים שנכון להתנגד מטעמי גיל, נכון להפלות מטעמי גיל. למחלקה שלי בכירורגיה פלסטית היו מגיעות נערות צעירות מאוד שמשהו בחזותן או במבנה גופן מאוד הציק להן. גם אם הן באו עם אפוטרופוס, עם אם או עם אב, שאמרו: בסדר, תעשו להן ניתוח אף או ניתוח הגדלה כזה או אחר או שאיבת שומן או דברים כאלה – נכון שיבוא רופא ויגיד להם: אתה או את צעירים מכדי לעשות דבר כזה. לא נכון היום לקבל החלטה על מבנה הגוף שלכם בעתיד. אתם משועבדים היום לתדמית בגיל 12, ויכול להיות שכאשר תעמדו על דעתכם ואמא שלכם לא תדחף אתכם מטעמיה שלה – נכון שלרופא יהיה כלי לבוא ולהגיד לחולה: אתה צעיר מדי. אותו דבר גם בקצה הסקאלה של הגילים. אנחנו יודעים לבוא ולומר למועמד השתלה: אתה בן 85, אני מעדיף צעיר. זו אמירה קשה אבל לגיטימית, כי אם יש לי כבד אחד להשתלה או כליה אחת להשתלה, נכון להעדיף לפעמים אדם צעיר עם תוחלת חיים ארוכה יותר מאשר אדם בן 85 או 90, שגם הוא רוצה כליה והוא לא רוצה יותר דיאליזה. זה קשה וזה לא פשוט, אבל זאת הפליה מטעמי גיל. תודה רבה.
תודה, אדוני השר, על התשובה המפורטת. אכן אתמול ראינו גם בטלוויזיה, גם שמענו על הריסה שנדרשו לה, לביצועה, כמדומני 400 או 500 שוטרים. האם בכוונת משרדך להקצות כוח-אדם כזה באופן קבוע על מנת לאכוף את החוק בתחום הזה?
אדוני היושב-ראש, תודה. רציתי להפנות קריאה אל כל חברי הליכוד, אבל, לצערי, רובם כמעט אינם כאן. על כל פנים, יש שאלה שחייבת להישאל: מתי הם מתכוונים להתעורר? כשראש הממשלה דיבר על מדינה פלסטינית הם אמרו: אלו רק דיבורים; כשהגיעה שרת החוץ האמריקנית ואמרה שעוד לא היתה ממשלה בישראל שהלכה כל כך רחוק בהקפאת הבנייה ביהודה ושומרון, אמרו: טוב, את זה היא אומרת, ממתי אנחנו מאמינים למה שהגויים אומרים? אתמול אמר את זה ראש הממשלה על-פי דרישה אמריקנית, כדי לזכות בשעה וחצי של אינטימיות עם נשיא ארצות-הברית. אנחנו כבר משלמים בהקפאת בנייה בשביל פגישה. תתעוררו, חברי הליכוד, תראו לאן לוקחים אתכם.
חבר הכנסת כבל, לפני שהיו התנחלויות היה הסדר?
תודה. גברתי היושבת-ראש, אדוני השר, חברי חברי הכנסת, אינני יודע מה עוד צריך להתרחש כדי שנאמני ארץ-ישראל בליכוד יתעוררו. ראש הממשלה, שאמר בקולו הוא: מי שאומר כן למדינה פלסטינית אומר לא למדינת ישראל, אומר בקולו שלו: מדינה פלסטינית – כלומר, הוא אומר לא למדינת ישראל – ובליכוד ישנים. ראש הממשלה, שבמשא-ומתן הקואליציוני, כשאני אמרתי: "ריבוי טבעי בהתנחלויות", תיקן אותי בהבעה של מי שמתייצב ימינה לי, ואמר: "התפתחות טבעית בהתנחלויות", והוא אומר היום: הקפאת בנייה, הגבלת בנייה. המכבסה של המלים עובדת, והליכוד שותק. כשאמרנו שהממשלה הזאת גרועה מממשלות השמאל בנושא הגבלת הבנייה בהתנחלויות, אמרו לנו: נו באמת, אתם מגזימים. מה אתם רוצים, את ציפי לבני? אז באה הגברת קלינטון ואמרה שלא היתה ממשלה בישראל שהלכה כל כך רחוק להגבלת הבנייה בהתנחלויות, אז אמרו לי: נו, למי אתה מאמין? לראש ממשלת ישראל או לגברת הזאת שאיננה מבני עמנו? למי אתה מאמין? אז אתמול אמר ראש הממשלה בקולו שלא היתה ממשלה בישראל שמוכנה להגביל כל כך את ההתנחלויות כמו הממשלה שלו. הוא אפילו מתגאה בזה כתשלום, דמי הכניסה לפגישה של שעה וחצי עם הנשיא אובמה. והליכוד שותק. חברי הכנסת, הבנייה הוקפאה ביהודה ושומרון. מה שקורה היום בשטח זו בנייה שההחלטות עליה התקבלו בתקופת ממשלת קדימה, או בנייה בלי הסכמת הממשלה, בלי חתימת שר הביטחון, שהוא הריבון בשטח.
ותהיה הרבה יותר מזה, כי כשם שבימי רבין שהקפיא את הבנייה – לא במידת ההקפאה היום, אבל הקפיא – היתה תנופת בנייה ביהודה ושומרון, תהיה תנופת בנייה גם עכשיו, על אפה ועל חמתה של ממשלת נתניהו. כי לא ייתכן שממשלת ימין, שהתחייבה ונשבעה והצהירה והבטיחה לבוחריה, תהיה ממשלה גרועה מממשלות השמאל. זה לא יקרה, לא בבית-ספרנו. תודה רבה.
אדוני היושב-ראש, גברתי ורבותי השרים, חברי חברי הכנסת, אני הולך לדבר על הצעת החוק הזאת ממש. יש סיבות לכאורה לתמוך בהצעת חוק כזו. אתרים לאומיים בעלי חשיבות לאומית והיסטורית רבה מאוד, אנחנו מכירים אותם.
חלקם מטופלים טוב, חלקם מטופלים פחות טוב וחלקם מוזנחים ממש. לכאורה, הצעת החוק הזאת באה לתקן את המצב. אמר שר הפנים שיכול היה למסור את הטיפול באותם אתרים לאומיים לידי הרשויות המקומיות, והנה אנחנו לא תיקנו את העולם. עדיין אתרים לאומיים חשובים רבים מאוד מוזנחים. ואז באה הצעת החוק ואומרת: נמסור את זה לתאגידים, לעמותות שיש להן עניין בדבר ושהוכיחו יכולת. זה נשמע רעיון טוב. יש סיבה אחת להיות מודאגים מאוד מהאפשרות הזאת, מעבר לאפשרות כמובן שימסרו את זה למקורבים או דברים כאלה, אבל אנחנו עוסקים באנשים ישרים ולא באנשים מושחתים. יש אתר לאומי אחד הכי חשוב לעם היהודי – –
– – לאומית, היסטורית – הר-הבית. למי מסרו אותו? לווקף. אז למה שאני אקבל את שיקול דעתו של איזשהו שר שמחליט למסור לתאגיד שהוא תאגיד שלא למטרות רווח, והוא רק למטרות השמדתה של מדינת ישראל לצורך כזה או אחר? האם אנחנו רוצים למסור את האתרים הלאומיים וההיסטוריים שלנו תמיד לידי תאגיד שיש לו עניין? לווקף יש עניין בהר-הבית, עניין רב מאוד. גם לי יש עניין בהר-הבית. אבל לאחר שנמסר הניהול לידי הווקף, צריך ארבעה D-9 בשביל להוציא אותו מידיהם. לכן, חברי חברי הכנסת, יש סיבה אמיתית להתנגד לחוק בנוסח הנוכחי שלו. יכול להיות שצריכה הממשלה לבוא ולשים סייגים על האפשרות להעביר את זה לתאגיד, משום שהדוגמה המובהקת הזאת של מסירת האתר הלאומי החשוב ביותר לעם היהודי לידי גוש שיש לו אינטרס הפוך לאינטרס הלאומי של עם ישראל בארץ-ישראל היא דוגמה מדאיגה. ולכן אני מציע שלא להחיל דין רציפות על החוק הזה, ואם נותרה לי חצי דקה מתוך השלוש שניתנו לי, הערה אחת: ראיתי כותרת השבוע שממשלת ישראל מתכוונת לחגוג בישיבה משותפת את נפילת חומת ברלין, ושמונה שרים ישתתפו בישיבה. יכול להיות שיש סיבות מדיניות טובות מאוד לקיים ישיבה משותפת לממשלת ישראל ולממשלת גרמניה – עניינים אסטרטגיים, עניינים חשובים מאוד – אבל שהעם היהודי יחגוג את נפילת חומת ברלין, נפילה שסימלה את סוף העונש על העם הגרמני שבא אחרי מלחמת העולם השנייה? אני מציע לחסוך את החגיגה הזאת. תודה רבה.
תודה. אדוני היושב-ראש, כבוד שר המשפטים, חברי חברי הכנסת, אני תומך בפיצול תפקידיו של היועץ המשפטי לממשלה; יש לי הצעת חוק בעניין הזה, והיא גם תעלה להצבעה בשבועות הקרובים. הנימוקים בעד ונגד הפיצול, לטעמי כבר נטחנו עד דק. שמענו הרבה פעמים למה מתנגדים ולמה תומכים. מה שמקומם הוא העמדה, הפודיום שעליו עולים המתנגדים לפיצול ומנסים להציג את הפיצול כמלחמת בני-החושך בבני-האור. זה בלתי נסבל. הנימוקים הם באמת חוצי מפלגות וחוצי תפיסות עולם, אבל לבוא ולהגיד: מי שקורא היום לפצל את תפקידי היועץ המשפטי לממשלה מנסה לפגוע בשלטון החוק – זה מקומם. הדמוקרטיות המתוקנות במערב יש בהן פיצול כזה, ויש בהן שלטון חוק. רק אצלנו מנסים לקדש מצב שאנשים כמו אמנון אברמוביץ קראו לו "תמנון רב-זרועות ועצום לסתות", כמו היועץ המשפטי לממשלה. אז אני מציע להסיר מהשולחן את הנימוקים השיפוטיים הללו של בני-אור ובני-חושך. מה שמדאיג אותי בעניין הזה זה התנהלות הממשלה דווקא. שר המשפטים תומך בחוק, הוא תומך ברפורמה. רוב שרי הממשלה, להבנתי, תומכים בחוק. גם ראש הממשלה תומך בחוק, אבל הוא מ-פ-ח-ד.
וכשראש הממשלה מ-פ-ח-ד, מפחד התקשורת – לא רק מאובמה הוא מפחד עד כדי כך שאפילו את הבנייה בירושלים הוא הקפיא, לדבריו של שר השיכון מאתמול. עד כדי כך הוא מפחד, ועל זה רמזה שרת החוץ קלינטון, שלא היתה ממשלה בישראל שהיתה מוכנה ללכת כל כך רחוק. גם בירושלים הוא הקפיא את הבנייה.
אז הוא מפחד. הוא מפחד מהתקשורת, הוא מפחד ממה שנקרא פעם כנופיית שלטון החוק, ולא אני קבעתי את המונח הזה. ולמרות אמונתו, בניגוד לאמונתו, בניגוד לעמדת רוב השרים, הוא מבקש שלא תחול הרפורמה בעת הזאת, וודאי שלא תחול במתכונת של שינוי החוק. אני חושש ממצב שבו מדינת ישראל מונהגת בידי ראש ממשלה שפחדיו מטילים וטו על אמונתו. כאשר ראש הממשלה אינו מוכן להעמיד דברים להצבעה בבית הזה, אפילו לא להצבעה בממשלה כדי שהשרים שלו יחוו את דעתם, כדי שתפיסת העולם הזאת תבוא לידי ביטוי, אלא הוא נתון למערכת של לחצים וסחיטה מצד חלק ממרכיבי הקואליציה ומצד פחדיו ממקור אחר – מדינת ישראל נמצאת בידיים רועדות על ההגה. הערה אחת לסיום, אדוני: מי שהיה זקוק להוכחה שיש צורך בפיצול הסמכויות האלה דווקא בשם שלטון החוק, היה צריך להתבונן במה שראינו בשבוע האחרון, כאשר לדור ומזוז תקפו בחריפות את הצעתו של שר המשפטים. במדינה מתוקנת כנופיית שלטון החוק לא היתה יכולה להכתיב עמדה לדרג נבחר. תודה רבה.
אדוני היושב-ראש, תודה, חברי חברי הכנסת, אתמול הרס צה"ל שני בתים סמוך לנגוהות. אם אנחנו זוכרים דיווח ששמענו במליאה לפני כשבועיים, נזקקו ל-400 שוטרים כדי להרוס מבנה בלתי חוקי בוואדי-עארה. ואני מניח שאם היו מגייסים 40 שוטרים, אפשר היה להרוס את הבתים בנגוהות אתמול, אבל העדיפו לשלוח את צה"ל למשימה. חיילים הניפו כרזות והם יושבים בכלא – והיום הכותרות זעקו: לעקור את העשבים השוטים. אני תמה מיהם השוטים: החיילים שהניפו את הכרזות או אלה ששלחו חיילי צה"ל לבצע משימה פוליטית, להפוך את הצבא להיות קבלן של הריסות וגירושים בשליחות מנהיג מפלגה המתפרקת מאליה. תודה.
אדוני היושב-ראש, תודה, אדוני השר, חברי חברי הכנסת, לפני כשנה חוקקה הכנסת את חוק השתלות האיברים, וזכיתי לשמש יושב-ראש של ועדת משנה של ועדת העבודה, הרווחה והבריאות שעבדה על החוק הזה – הצעת חוק ממשלתית – והוא חוק חשוב מאוד. החוק הזה בא לאזן בין הצורך והרצון לפתור את המצוקה הקשה של אלה שממתינים להשתלת איבר, שזקוקים להשתלות איברים – ומדינת ישראל במחסור קשה בנושא הזה – ובין החובה המוסרית, האתית, הרפואית, הציבורית, המשפטית, להילחם בתופעות פסולות של סחר באיברים. אנחנו לא יודעים לומר שהחוק זכה עד כה להצלחה גדולה, ועוד לא ראינו שיפור משמעותי בתרומות האיברים במדינת ישראל, לא מן החי ולא מן המת. רק בימים אלה מתקנת ועדת העבודה, הרווחה והבריאות את התקנות שנדרש השר, שר הבריאות, להוציא באישור ועדת העבודה, הרווחה והבריאות כדי שהחוק הזה יפעל. אבל, במתח שבין הרצון לעודד תרומות איברים לרצון להילחם בסחר האיברים, אמרנו: אנחנו ניתן לתורם איבר חליפת הגנה – חליפת הגנה בריאותית. לא רצינו לתת לו סכום כסף גדול, כדי שלא נגיע לסחר באיברים. אמרנו: נכסה את הוצאותיו – את הוצאות הנסיעה, את אובדן ימי העבודה – וניתן לו איזושהי הגנה. ננסה לתת לו החזר עבור ביטוח חיים שירצה להוציא; ניתן לו החזר עבור תרופות שהוא צריך לשלם עבורן השתתפות עצמית, או ביקור אצל רופא מומחה אם הוא צריך – חליפת הגנה רפואית. אבל בחליפה הזאת נותר חור אחד. רצינו – זה כמעט סוג של צוואה רוחנית של חבר הכנסת אברהם רביץ, עליו השלום, שהיה פעיל מאוד בחקיקת החוק הזה, וניסה לתת כמה שיותר למי שתורם איבר, והוא לקה בגופו והוא נזקק לתרומה כזאת מבן משפחתו. אמרנו שהמדינה תשלם את דמי ביטוח הבריאות הממלכתי עבור תורם האיבר. אמרנו שנעשה את זה בסכום קצוב. האוצר התנגד באותה העת, ובסופו של דבר עברה הסתייגות האוצר, והחלק הזה לא התקבל בחוק ונותר חור בחליפת ההגנה. ולכן באתי היום להציג בפניכם, והפעם בתמיכת הממשלה, את התוספת הזאת לחוק השתלות האיברים, ובה נאמר שתורם איבר בעודו בחיים יהיה זכאי לפטור מתשלום דמי ביטוח בריאות ממלכתי לתקופה שיקבע השר. לא קבענו אם זה חודש, או שנה, או שנתיים; איזו תקופה שיקבע השר בתקנות. אני סבור שאנחנו עדיין נמצאים במידתיות הראויה, ולא מדובר פה בתמיכה בסחר באיברים או באיזה פיתוי כספי למי שרוצה לתרום איבר, ואולי נצליח לעודד במידה מסוימת את הצורך הזה ואת הנכונות של אנשים לתרום בלי חשש.
אדוני היושב-ראש, תודה, אדוני השר, חברי חברי הכנסת, מערכת הבריאות היא מערכת שחייבת להיות בה – – –
אני לא מצליח לשמוע את עצמי. במערכת הבריאות חייבת להיות רציפות מידע בין החולה לרופא המטפל שלו ולרשומה הרפואית, ותקשורת בסיסית בעברית בין החולה המטופל ומה שכתוב בתיק הרפואי מתחייבת מהמציאות, כדי למנוע תקלות במערכת הזאת. רופא שמטפל בחולה, ראוי שידע לקרוא בגיליון מה כתב הרופא המטפל הקודם – למה החולה רגיש, אילו תרופות אפשר לתת לו. רק חלק מהמידע נמצא באנגלית או בשפה אחרת, והתנאי המינימלי, שכל רופא שיש לו רשיון במדינת ישראל יוכל לתקשר עם החולה בעברית בסיסית, מתבקש. לפיכך אני מציע את התיקון הזה בפקודת הרופאים. תודה רבה.
אדוני היושב-ראש, תודה, אדוני השר, חבר הכנסת גדעון עזרא, אני מודה לך על ההתנגדות ועל השאלות, משום ששאלת דברים מעשיים לחלוטין. זה לא משהו בעלמא. חבר הכנסת גדעון עזרא, שאלת כמה דברים, אני רוצה להשיב לך, שגם חברי הכנסת האחרים ידעו. ידיעת עברית בסיסית זה לא ססמה, זה מושג בחוק. יש מקצועות שבהם כבר נדרשת חובת עמידה בבחינה בעברית ומעבר ידע ברמה בסיסית, למשל אחיות לא יכולות לעבוד כאחיות מרפאה או בית-חולים בלי לדעת עברית בסיסית. הבחינה ממוסדת. אותו גוף שמעביר את מערך הבחינות הפסיכומטריות במדינת ישראל, יש לו בחינה שנקראת "בחינה בעברית בסיסית". הוא מוכר על-פי החוק. זה משהו מובנה, לא ממציאים אותו. לא שהמשרד יחליט מחר בבוקר מה הוא רוצה לשאול. אז השאלה של מהי בחינה מסודרת בחוק ומוגדרת. מה תנאי הסף למעבר – גם זה מוגדר. אילו מקצועות דרושים, גם זה מוגדר. לשאלה אם יכול רופא מנתח מצוין, בלי לדעת עברית, לטפל בחולה – מנתח הוא לא רובוט. הוא לא טכנאי. הוא לא מגיע לחדר הניתוח, חותך את העור, מתקן מה שצריך לתקן והולך. זה נתפס כך אולי בכמה סרטים – זה נתפס כך בטעות על-ידי הציבור. רופא שלא עמד בקשר בלתי אמצעי עם החולה שלו, לא הסביר לחולה שלו מה הוא רוצה לעשות, לא קיבל את הסכמתו המפורשת, לא יודע מה כתבו רופאים קודמים בגיליון של החולה, מה ההיסטוריה שלו, ממה הזהיר המנתח הקודם שניתח אותו ונתקל בקושי מסוים בניתוח – אם הוא לא ידע לקרוא את דוח הניתוח של החולה – הניתוח הקודם, שנכתב בעברית, כי כך כותבים בגיליונות, הוא יהיה מנתח מצוין שעלול להרוג את החולה שלו.
לא, הבעיה בדוח ניתוח יותר קלה מאשר בשיחה, כי חלק גדול מהמונחים בדוח הניתוח דווקא יהיו מוכרים לרופא מלימודי הניתוחים שלו.
ודאי. לא יכול להיות רופא שלא יודע לתקשר עם החולה, עם הצוות, עם סביבתו ועם הגיליון של הרופא. שאלת הרופאים העולים – זו שאלה חשובה.
החולים העולים והרופאים העולים. חולה עולה – והוא יכול לעלות מהרבה מקומות – אין ברירה אלא להשיג מתורגמן, בן משפחה. אבל אותו רופא צריך לעבוד עם עשרות חולים שמדברים שפות שונות. הרוב המכריע של אזרחי המדינה מדברים עברית. 70%–80%.
הערה אחת. אני התחייבתי לתאם עם שרת הקליטה, שהתנגדה לחוק, הגישה ערר ומשכה את הערר, כדי ליצור מצב של רישוי זמני עד שהרופא לומד עברית. כשם שסטאז'ר, יש לו רישוי זמני לשנה לעסוק ברפואה במסגרת הסטאז', כך רופא עולה יוכל לעסוק ברפואה פרק זמן מסוים, עד שיעבור את הבחינה. תודה רבה.
יש סדר דוברים על המסך שלנו.
סדר-יום שינו, אבל גם את סדר הדוברים שינו.
אדוני היושב-ראש, תודה, אדוני השר, חברי חברי הכנסת, אז אבו מאזן אמר שהוא יכריז באופן חד-צדדי על מדינה – –
– – אז הוא אמר. השאלה היא, למה כל כך התרגשו אצלנו? למה האגף הימני בממשלה וכל נאמני ארץ-ישראל קפצו והתחילו התחרות ביניהם מי מספח יותר? אם אתה תעז להקים מדינה חד-צדדית, אנחנו נבטל את אוסלו, אנחנו נספח את ההתיישבות ביהודה ושומרון, אנחנו נספח את הבקעה. היתה תחרות, ובאמת הרגשתי אילם וחסר ישע מול התחרות הנאמנה מאוד לארץ-ישראל. למה קמה הצעקה? אני אגיד לכם. הצעקה קמה בגלל השתיקה האחרת. כשראש הממשלה, שאמר: מי שאומר "כן" למדינה פלסטינית אומר "לא" למדינת ישראל, בא לפני כמה חודשים לבר-אילן, והיום לדוכן הזה, ואומר: מדינה פלסטינית – היתה פה דממת מוות. נאמני ארץ-ישראל בליכוד ובישראל ביתנו ובבית היהודי שתקו. אז הם לא צועקים. כשהוא מקפיא את הבנייה ביהודה ושומרון, אני לא שמעתי את עוזי לנדאו, לא שמעתי את גלעד ארדן, לא שמעתי את בני בגין, את בוגי יעלון וכל אלה שנבחרו כדי להילחם על ארץ-ישראל ועל ההתיישבות. הם שותקים. חברים יקרים, זו לא חוכמה לצעוק על אבו מאזן. תצעקו על ראש הממשלה שלכם, נראה אתכם.
תודה. אדוני היושב-ראש, אדוני השר, חברי חברי הכנסת, בשבוע הבא יציין העולם המדעי 150 שנה להופעת ספר חשוב. "מוצא המינים" של דרווין התפרסם ב-23 בנובמבר 1859, ומייד עם הופעתו חולל מהומה רבה. כי מה אמר דרווין? הוא אמר שיש אבולוציה בטבע, ויצורים נחותים מתפתחים ליצורים מפותחים יותר, מורכבים יותר. הטבע מפעיל ברירה והמינים המתאימים יותר שורדים. מובן שכל אלה שמאמינים באל אחד הקימו זעקה גדולה. הלוא בפרשת בראשית כתוב במפורש שהאדם נברא בצלם, לא חלילה שהוא נברא מהקוף. הוויכוח לא הוכרע עד עצם היום הזה. הייתי סבור שהוא גם לעולם לא יוכרע, עד השבוע שעבר. השבוע שעבר סיפק לנו הוכחה או תצפית מעין-מדעית שתורת דרווין היא הבל הבלים. לא שהאדם התפתח מהזוחל, אלא להיפך: היה אדם, והוא התחיל לזחול. ממש, להבנתי, זוהי הוכחה ניצחת. איך ראש ממשלה שבמערכת בחירות, ואני בטוח שאדוני היושב-ראש זוכר שב-24 בדצמבר 2008 למניינם אמר ראש הממשלה שלנו, "שיהיה ברור לסורים ולעולם כולו: רמת-הגולן תישאר בידינו". ובאותו נאום אומר בעניין עזה שיש לעבור למדיניות של תקיפה, לא רק כדי לשתק את ירי ה"קסאמים" משם, אלא "כדי לשקם את הכבוד הלאומי שלנו". איך ראש ממשלה שנבחר כדי לשקם את הכבוד הלאומי שלנו, זוחל לבית הלבן בשביל שעה וחצי של אינטימיות עם נשיא ארצות-הברית, הנשיא העוין ביותר לישראל שהיה בארצות-הברית מזה שנים רבות. עכשיו, זחילה זה לא תמיד דבר רע. אתם יודעים, אני גדלתי בבית של אחד ממפקדי הלח"י, וגדלתי על סיפורים איך חפרו את המנהרה בלטרון וזחלו במנהרה. אז זחילה זה לא תמיד דבר רע. הם זחלו אל החופש. הם זחלו אל החירות. הם זחלו כדי להילחם את מלחמת החירות. אז אם שכר הזחילה הוא הזכות להשתתף במלחמת חירות, זחילה יכולה להיות דבר טוב. אבל איזה שכר אנחנו קיבלנו מארצות-הברית בשביל הזחילה של ראש הממשלה שהשפילה מדינה שלמה? אז הבה נדבר על השכר. לפני שבועות אחדים התבטאה מזכירת המדינה האמריקנית, הילרי קלינטון, ואמרה שלא היתה ממשלה בישראל שהיתה מוכנה ללכת רחוק כל כך בהקפאת הבנייה.
היא ננזפה, אבל היא ננזפה כשהיא אמרה את האמת שהיא לא היתה אמורה לומר. אני תהיתי, כמה רחוק הלך נתניהו שלא הלך אולמרט?
השר אטיאס סיפק את התשובה. השר אטיאס הצהיר, שבתקופת ממשלת נתניהו לא פורסם מכרז אחד לבנייה, גם בירושלים. כלומר, נתניהו התחייב על מה שלא התחייבו ראשי ממשלה קודמים – לא רק שהוא יקפיא בנייה בהתנחלויות, הוא יקפיא גם את הבנייה בירושלים. איך אנחנו יכולים להיות בטוחים? אתמול, כשהתפרסמה הידיעה על כך שוועדת התכנון והבנייה בירושלים החליטה לאשר 900 יחידות דיור בגילה, קמה זעקה נוראה בארצות-הברית, בבית הלבן ובמחלקת המדינה: אתם מרמים אותנו. אם ראש הממשלה לא היה מתחייב לפניהם להקפיא גם בירושלים – הלוא בונים בירושלים כבר שנים רבות ויש מחאות כאלה ואחרות, שמעמדה של ירושלים טרם הוכרע, ושלא היתה הכרה במעמדה של ירושלים, אבל צעקות כאלה מארצות-הברית לא שמענו קודם, ואנחנו שומעים אותן עכשיו מפני שהממשל בארצות-הברית מרגיש מרומה, כי ראש הממשלה התחייב להקפיא גם את הבנייה בירושלים. מה הרווחנו מהדבר הזה? אני יכול לברך את ראש הממשלה רק על דבר אחד. עד אתמול היו 350,000 מתנחלים ביהודה ושומרון, היום יש 600,000. בבת אחת זכינו בעוד 250,000 מתנחלים, תושבי השכונות נווה-יעקב, פסגת-זאב, גילה – שכונות בירושלים שהוכרזו עכשיו התנחלויות, ועכשיו יש לנו 600,000 מתנחלים, 60 ריבוא, כמספר יוצאי מצרים. יישר כוח לראש הממשלה. הגדלת בבת אחת את מספר המתנחלים ל-600,000.
ואז אנחנו בכלל רוב, אפשר להשתלט על המדינה. ראש הממשלה, מרוב "תבונה מדינית", באמת גרם לממשלת ארצות-הברית, באמצעות שגרירותה בארץ, להרגיש שמדינת ישראל היא מדינת חסות מוחלטת שלה. כשעלה לדיון בבניין הזה, בכנסת ישראל, אם חבר הכנסת רשאי להעלות הצעה לסדר-היום לאזכר את יום פטירתו של הרב מאיר כהנא, מייד הגיעו מהשגרירות האמריקנית ללשכת יושב-ראש הכנסת טלפונים שמביעים התעניינות רבה של הסנטור מיטשל: האם באמת הכנסת מתכוונת לדון בזה? החוצפה הזאת, לא היתה כמוה בעבר. תמיד ממשלת ארצות-הברית ידעה להכתיב למדינת ישראל דברים, אבל לא העזו להתערב בתוך הפרלמנט. נתניהו נתן להם בזחילתו תחושה שהכול שלהם, שהם יכולים להכתיב כל דבר, מאל"ף עד תי"ו, ממכרז דרך אכלוס, ואפילו סדר-יומה של הכנסת נתון לשיקול דעתה של ממשלת ארצות-הברית. מרוב התבונה המדינית הזאת, הזחילה הזאת של ראש הממשלה כדי לזכות בפגישה עם הנשיא אובמה, הוא הזחיל אתו מדינה שלמה. יש דיון ארוך אם המלך רשאי למחול על כבודו. הוא לא יכול, משום שהוא מוחל על כבודה של כל ממלכתו, של כל המדינה.
אין כבודו מחול. בעניין הזה נראה שארצות-הברית החליטה שכבודו מחול וגם כבודנו מחול והם רשאים לדרוך עלינו, אם ראש הממשלה זוחל כדי לקבל פגישה של שעה וחצי עם נשיא ארצות-הברית. אנחנו נמצאים במצב שגם אכלנו את הדגים הבאושים, גם גורשנו מהעיר, גם לא מאשרים אפילו בניית כיתת לימוד אחת ביהודה ושומרון וגם כל העולם טוען שאנחנו בונים ביהודה ושומרון ובירושלים.
וגם אין פיצול של היועץ המשפטי, כי נתניהו מפחד – לא רק מאובמה, הוא מפחד מכל דבר. יש לי עוד דקה ואני אסיים בה. יש תיאוריה אחת שאומרת שהאדם כפרט עובר במהלך התפתחותו כתינוק וכילד חלק משלבי האבולוציה של הטבע בכלל – – –
חזרתי להתחלה, חזרתי לדרווין, אבל במתכונת פסיכולוגית אחרת. אומרים שהתינוק קודם שוכב בעריסה וסתם צועק, אחר כך הוא מתחיל לזחול, אחר כך הוא עומד, אחר כך הוא הולך. אומרים שאם איזה תינוק בטעות מדלג על אחד השלבים – למשל יש תינוקות שלא זוחלים – הוא יסבול מהפרעות קשות כל חייו. הוא יהיה פחדן, הוא יסבול מהפרעות רגשיות שונות, ילדותיות. יש תיאוריה פסיכולוגית – שלהבנתי היא הבל הבלים – שאומרת שכדי לטפל בתופעות האלה מזחילים את האדם הבוגר. כלומר, חלק מהטיפול הפסיכולוגי זה לתת לו לזחול בקליניקה כדי להשלים את מה שהוא לא הספיק כתינוק. אני לא יודע מי הפסיכולוג שייעץ את זה לראש הממשלה, אבל נדמה לי שזחילה לא יכולה להיות טיפול בפחדים של אף אחד. תודה רבה.
אם זה כל כך חשוב לשניהם, למה הוא היה צריך להתחנן לפגישה? למה?
אדוני היושב-ראש, חברי חברי הכנסת, שתי הכותרות שתפסו את מחצית העמוד הראשון בעיתון "הארץ" היום הדאיגו אותי. האחת דיברה על האפשרות שישוחררו מאות רוצחים בעסקת שליט, והשנייה היא על הסכמתו של ראש הממשלה בנימין נתניהו להקפיא את הבנייה לעשרה חודשים. אדוני היושב-ראש, אני לא מתכוון לנצל את כל הדקה שלי, אלא רק לשאול את אנשי הליכוד שאלה אחת: בשביל זה הייתם צריכים את נתניהו?
גברתי היושבת-ראש, תודה. אדוני סגן השר, שתי שאלות: האחת, בתחום הפינוי בהיטס לאור המשבר הכלכלי של חברת "להק תעופה".
מה עושה משרד הבריאות על מנת להבטיח המשך שירות פינוי בהיטס, לאחר שחברת "להק תעופה" אינה יכולה לתפקד, משום שהמדינה וקופות-החולים חייבות לה כ-5 מיליוני שקלים.
אבל השירות נמשך? רק רציתי לדעת אם השירות נמשך או שהוא – – –
שאלה שנייה שלי היא על MRI. מדוע משרד הבריאות אינו מבטל את הפיקוח על מספר מכשירי ה-MRI בארץ, וגורם לכך שבהעדר מכשירי MRI במידה מספקת מופנים החולים לבדיקות CT, החושפות אותם למינון קרינה גבוה?
תודה, גברתי היושבת-ראש, ותודה לחבר הכנסת אורלב, שהעלה את הנושא החשוב הזה. באמת צריך להבין את גדולתו של הרב קוק על רקע דורו, כי גדולי הרבנים באותה תקופה, החרדים, עבורם להיות חרדי באותה תקופה היה להיות אנטי-ציוני – רבנים שנלחמו בחימה שפוכה כנגד הרצל ותלמידיו, והרב קוק בנה גשר בין להיות יהודי חרדי משלומי אמוני ישראל, ללהיות ציוני, והוא ידע לראות קדושה בעבודתם של חלוצים חילונים באדמת ארץ-ישראל. אני מבקש להציע הצעה אחרת ולהעביר את הנושא לדיון בוועדת החינוך, כי זה המקום לנסות לראות איך אפשר להפנים היום יותר מתורתו של הרב קוק במערכת החינוך שלנו.
גברתי היושבת-ראש, תודה, אדוני השר, חברי חברי הכנסת, אחד הדברים שאני זוכר מהתקופה ששימשתי רופא בבית-חולים היה מקרה שהגיע אלי חולה עם איזה נגע בעור. כרתתי את הנגע בעור, שלחתי אותו לבדיקה במכון ההיסטולוגי, וכעבור שבוע או עשרה ימים חזרה תשובה שמדובר בנגע סרטני. חיפשתי בתיק של החולה מספר טלפון להתקשר ולהזמין אותו לביקורת, ולא היה מספר טלפון. חיפשתי כתובת, והיה שם שם של כפר בלי כתובת ובלי מספר בית. איך מוצאים את האיש? צריך לקרוא לו, כי הוא צריך לקבל המשך טיפול. זו ודאי דוגמה פרטנית לאלפי מקרים דומים שמוכרים לרבים מאתנו, ותחום הבריאות הוא תחום שבו לעתים קרובות אנחנו נזקקים לכתובתו המדויקת של אדם ומתקשים למצוא אותה. שירותי הרווחה מתקשים לעתים קרובות למצוא משפחות ונוער בסיכון ונשים, כי אין כתובת. ודאי שרשויות האכיפה, שצריכות לגבות קנסות ועיקולים והוצאות לפועל, ומסים וארנונות וכל מיני צרות אחרות – אבל גם אותן צריך לדעת לגבות ולאכוף את החוק – מתקשות מאוד במלאכתן. פקודת העיריות מכסה עניין הזה, כי בעירייה צריכים לתת לכל רחוב שם ולכל בית מספר. גם במועצות אזוריות יש במקרים רבים – כשיש תוכנית מיתאר מאושרת, הדבר מכוסה. אבל רשויות מקומיות רבות אין בהן תוכניות מיתאר מאושרות מטעמים שונים ומשונים, ויש רבבות בתים בישראל שאין להם שם רחוב, ואין להם מספר בית, ואין להם כתובת מדויקת, וקשה מאוד לאתר את הדרים בהם. לפיכך, הצעת החוק שאני מעלה בפניכם היום באה לתקן את המצב ולהשוות את המצב בכל הרשויות המקומיות למה שקיים היום בעיריות. תודה רבה.
אדוני היושב-ראש, תודה, חברי חברי הכנסת, כסלו בארץ ועוד לא ממש חורף. דצמבר בעולם ואפילו שלכת עוד אין לגמרי. עץ התאנה בחצר שלי רק התחיל להצהיב, אבל עדיין לא נשרו עליו. אבל לעומת זאת, עלי התאנה של ממשלת נתניהו נשרו בשבוע שעבר. אותם אנשים שבזכותם נתניהו והממשלה הזאת זכו בקולות רבים של המחנה הלאומי, הרימו ידם בקבינט ותמכו בהקפאת הבנייה. נתניהו איבד את עלי התאנה שלו. המחנה הלאומי לא יכול יותר להסתתר מאחורי העובדה שבני בגין בממשלה, שיעלון בממשלה, שליברמן בממשלה, שהרשקוביץ בממשלה. הם כולם תמכו בהקפאת הבנייה ביהודה ושומרון. מי שמאבד את עלי התאנה שלו בקצב הזה, שלא יתפלא אחר כך שיהיה לו קר בחורף.
תשובה לחבר הכנסת גנאים: אם הייתי לוקח כל מה שרשמתי לחולים שלי לקחת, לא הייתי מגיע הנה. היה לי פעם חולה שאמר לי: דוקטור, אני לא יודע איך להודות לך. אמרתי לו שמאז שהפיניקים המציאו את הכסף, זה לא בעיה. הפתרון למצוקת רופאים בפריפריה הוא לתמרץ אותם בתמריצים כספיים להיות במקומות – יש להם תמריצים בעבודה פרטית במרכז. אבל ראינו לפני חודש שאותו מנתח חזה שבחר לעבוד בדרום וקיבל את התמריצים על-ידי כוננויות, צלבו אותו בתקשורת כאילו הוא גנב מהכיס של כל האומה כשהוא קיבל משכורת כדת וכדין. אם אנחנו רוצים לדעת לתמרץ את הרופאים בדרום, את הנוירולוגים בדרום, כדי שיעבדו שם, אנחנו צריכים גם להפסיק את הצליבה הפומבית הזאת לכל מי שמקבל משכורת גבוהה כדת וכדין. האומנם?
אדוני היושב-ראש, תודה, אדוני השר, ממשלת ישראל הקצתה – גם הנוכחית וגם הקודמת – עשרות מיליונים לשקם את הר-הזיתים, לטפל בו, ועדיין הר-הזיתים נופל בין הכיסאות, בין העירייה ורשויות מקומיות ורשות העתיקות, והמשרד לביטחון פנים – והכספים המוצאים יורדים לטמיון כי בסוף אין שמירה ואין תאורה, והגידור שמוקם מפורק. יש הצעת חוק, שעולה נדמה לי בתמיכת משרד הדתות, להקים רשות הר-הזיתים, כדי שיהיה גוף ממשלתי אחד שיאגד את כל הפעולות שם. אני מבקש פטור מחובת הנחה בשבוע הבא. אני אשמח לדעת אם תתמוך בבקשה הזו, כדי שנוכל לקדם במהירות את הטיפול בהר-הזיתים באופן מערכתי ולא רק פר-חבלה כזו או אחרת.
אדוני היושב-ראש, תודה, חברי חברי הכנסת, החוק מציע שכאשר ארגון טרור מחזיק בידיו אזרח ישראלי ומונע ביקורי נציגי הצלב-האדום אצל החטוף שלנו, לא יוכלו האסירים של אותו ארגון טרור ליהנות מביקורי משפחותיהם, כל עוד הם אינם מאפשרים ביקורים אצל הכלוא שלנו.
אדוני היושב-ראש, תודה, אדוני ראש הממשלה, למה אינך חס על יערות הגשם? מה רע עשו לך העצים ביערות, שטרחת להדפיס ספרים יפים ואינך מסוגל לעמוד מאחורי מלה אחת שכתובה בספרים שלך? התיימרת ללמד את כל העולם מאבק בטרור, את כל המערב – באיזו התנשאות, באיזו התיימרות, ללמד את כל הדמוקרטיות הגדולות איך להילחם בטרור, איך לא להיכנע, איך לא לוותר. בדיבורים אתה טוב, אדוני ראש הממשלה. בתיאוריה אתה אפילו מצטיין. אבל נכשלת בטסט. לימדת את העולם שאסור לקיים משא-ומתן עם ארגוני טרור, אסור להיכנע להם. מלים נבובות, אדוני ראש הממשלה. ספריך מלאים מלים ריקות מתוכן. היום הערבים יודעים: מדינת ישראל, באשמתך, הפכה להיות מדינה של כלאם פאד'י. אמרת: מי שאומר "כן" למדינה פלסטינית אומר "לא" למדינת ישראל. ואז אמרת "מדינה פלסטינית". דיברת גבוהה-גבוהה על זכותנו לבנות בארץ-ישראל לצורכי התפתחות טבעית, ועכשיו אתה אומר: הקפאה. הפכת אותנו למדינה של כלאם פאד'י. כשהממשלה, על-פי הוראתך, אדוני ראש הממשלה, מתנגדת לחוק הזה, היא אומרת שהיא מוותרת למעשה על כל אופציה אחרת של הפעלת מנופי לחץ על ארגוני טרור ומסתפקת חד-משמעית בכניעה להם, בשחרור 1,000 מרצחים. אנחנו שומעים הצהרות גבוהות-גבוהות על העסקה המתרקמת. אומרים: אין ברירה עכשיו אלא להיכנע לטרור, אבל מייד אחר כך אנחנו נחוקק, על-פי המלצות ועדת-שמגר, חוקים כאלה שימנעו מאיזושהי עסקה עתידה להתרקם ולבוא. מלים נבובות, כלאם פאד'י, אדוני ראש הממשלה. משום שכשיש בידך, עכשיו, ההזדמנות ליצור מנוף לחץ על ה"חמאס"; להגיד: אם ה"חמאס" לא מאפשר ביקור אצל גלעד שליט אנחנו לא נותנים למשפחות אסירי ה"חמאס" לבקר את אסיריהם בכלא – אתה מפחד, אדוני ראש הממשלה. אתה נמנע מהפעלת איזשהו אמצעי לחץ על ארגון טרור חוץ מאשר כניעה מוחלטת באמצעות עסקה של שחרור מאות רוצחים. כלאם פאד'י, אדוני ראש הממשלה. היום הוכחת שהממשלה שאתה עומד בראשה אינה מתכוונת ברצינות לדברים שהיא מטיפה להם, לאחרים, לעשות. מר נתניהו, אדוני ראש הממשלה, הפכת את ישראל  למדינת סמרטוטים. מוחאים לך כפיים. אתה הופך ליקיר "שלום עכשיו". אבל הבוחרים שלך, המחנה הלאומי, אלה שבאמצעותם עלית לשלטון, הם מאוכזבים ממך. אני מציע שהספר הבא שתכתוב, אדוני ראש הממשלה, ייקרא: איך כל המטומטמים האלה האמינו שאני מתכוון לבצע את מה שהטפתי לו. תודה.
אבל ליברמן תומך בחלוקת ירושלים.
תקראי את המצע של ישראל ביתנו – העברת שכונות ערביות בירושלים לרשות הפלסטינית.
אדוני היושב-ראש, אדוני השר, חברי חברי הכנסת, אינני מבין את קדימה. מדוע הם מגישים הצעת אי-אמון על כך שראש הממשלה מבטיח ולא מקיים? הלוא ראש הממשלה חס על בריאותנו. הלוא ביום שראש הממשלה הזה, ביבי, יבטיח ויקיים, נקבל התקף לב מחמת ההתרגשות. על בריאותנו הוא מרחם, שלא תבוא עלינו פתאום איזו הפתעה נוראה. אם יבטיח ויקיים – ישתנו סדרי בראשית. יש ויכוח גדול איזה ראש ממשלה בעבר אמר: הבטחתי, אבל לא הבטחתי לקיים. אמרו זאת על אשכול, ואמרו זאת על שמיר, ואמרו את זה על בגין. אז הנה, הצטרף ראש הממשלה בנימין נתניהו למועדון הלא-מכובד של אלה שהבטיחו, אבל לא הבטיחו לקיים. לפני חמש שנים בא ראש ממשלת ישראל אריאל שרון ואמר: אם ניסוג מגוש-קטיף, מחבל-עזה, מצפון השומרון, ישתפר מצבה הביטחוני של ישראל, וגם מצבה הבין-לאומי. והבית הזה אשם, וגם בתקשורת יש אשמה רבה, וגם הציבור הישראלי לא שאל אותו: למה? איך? איך אם ניסוג מחבל-עזה ישתפר מצבנו הביטחוני? איך אם נעקור יישובים ישתפר מצבנו הבין-לאומי? והעונש בא מייד: ה"חמאס" השתלט על עזה, אלפי רקטות נורו עלינו. נאלצנו לצאת ל"חומת מגן", דוח גולדסטון. הכול כי לא שאלנו איך ולמה. והיום בא אלינו ראש הממשלה ואומר, להקפיא את הבנייה ביהודה ושומרון. כמובן ההיפך מכל מה שהוא הבטיח במערכת הבחירות וגם במהלך המשא-ומתן הקואליציוני. והוא אומר לנו: זה קשור באינטרסים כלליים של מדינת ישראל. שוב, זורים לכם חול בעיניים בהבטחות עמומות כלשהן שזה יעזור לנו. אומרים ככה בחצי קריצה: יש עניינים גדולים שאנחנו לא יכולים לדבר עליהם, ויש כאלה שאומרים שזה יעזור לנו מול הקהילה הבין-לאומית. אז ראינו מה רוצות שבדיה ואירופה לעשות לנו מייד כשהובלנו את תוכנית ההקפאה הזאת – הכרה חד-צדדית במדינה פלסטינית, הכרה בירושלים כבירתה. זה השכר המיידי על התוכנית ש"משפרת את מעמדנו בקהילה הבין-לאומית". חברי הכנסת, אל תחזרו על השגיאה מימי שרון, אל תסכימו לקבל אמירות עמומות כמו: "זה ישפר את מצבנו". תשאלו איך, תשאלו למה. אני שאלתי היום את ראש הממשלה בוועדת החוץ והביטחון, והוא אפילו לא טרח לענות. אולי לאחרים הוא כן יענה. ואם לא, שהתקשורת תשאל אותו, שהציבור ישאל אותו, שחברי הליכוד ישאלו אותו, שחברי הבית היהודי וש"ס וישראל ביתנו ישאלו אותו איך ההקפאה עוזרת לישראל. כי עד היום הוא לא נתן שום תשובה עניינית.
אדוני היושב-ראש, עד שקמה זעקה גדולה על דבריו של שר המשפטים שהוא היה רוצה לראות את דין התורה השולט בישראל, את חוקי התורה, צריך לזכור שהוא נבחר ציבור, הוא פוליטיקאי – – –
הוא לא נבחר, ממונה ציבור, אבל הוא איש פוליטי, וראוי, אולי חובה, שתהיה לו אידיאולוגיה ואג'נדה פוליטית. לעומת זאת, פקידי משרד המשפטים, אסור שתהיה להם אג'נדה כזאת. והבוקר, בסערת החשיפה של השר נאמן, נהיה אובך וענן עשן סביב הגילוי של הפרוטוקולים לגבי המשנה לפרקליט המדינה שי ניצן, שהמשיך לקיים צוות אכיפה סלקטיבית כלפי יהודים ביהודה ושומרון, בניגוד לקביעה של היועץ המשפטי לממשלה הקודם אליקים רובינשטיין. והפרוטוקולים החלקיים שנתגלו חושפים מדיניות של אכיפה סלקטיבית כנגד יהודים ביהודה ושומרון. ואני תמה, האם לזה התכוונו אלה שאמרו "שלטון כנופיית החוק"?
אדוני היושב-ראש, תודה, אדוני השר, בשנים האחרונות אנו עדים לכך שמדינת ישראל, ובעיקר משטרת ישראל – בהנחיית הפרקליטות – נוטלת על עצמה תשלומי פיצויים אישיים שהוטלו על שוטרים שפגעו באזרחים.
בשנים האחרונות אנו עדים לכך שמדינת ישראל, ובעיקר משטרת ישראל – בהנחיית הפרקליטות – נוטלת על עצמה תשלומי פיצויים אישיים שהוטלו על שוטרים שפגעו באזרחים. הדבר מנוגד בוודאי לרוח פסיקות שונות של בתי-המשפט, הרואים בפיצויים כאלה לא רק פיצוי לנפגע אלא גם ענישה והתראה כנגד שוטרים אלימים. בהקשר זה יוזכר כי מקצת השוטרים הללו הורשעו בדין פלילי, וחלקם זכו להגנת המדינה גם במקרים שבהם הורשעו שוטרים באלימות קשה נגד מפגינים. והשאלה השנייה שאושרה: ועדת שרים לחקיקה מתכנסת – – –
כי אם אתה זוכר, אישרת לנו לנהל דיון בוועדת העבודה – – –
אדוני היושב-ראש, תודה, רבותי השרים, חברי חברי הכנסת, לכבוד יום זכויות האדם אנחנו מתעוררים להכיר מחדש את הארגונים הרבים העוסקים בזכויות אדם בארץ. ויש ברוך השם שפע בלתי מצוי מהם. אלא שבהתבוננות שטחית למדי – רובם עוסקים בזכויות האדם הערבי. וחלקם באמת לוחמים את מלחמת הצדק, ואנשים שהם אבירי שלטון החוק והשוויון והערכים והאמונה, ואנשים טובים; חלקם משמשים ארגוני חזית של המאבק הלאומי הפלסטיני, ואין להם ולזכויות אדם כמעט ולא כלום. הם רק משתמשים בטיעונים האלה כקרדום לחפור בהם, בדרך כלל במימון אירופי. אבל בשנים האחרונות עולה יותר ויותר הצורך לנסות ולהגן על זכויות האדם היהודי ביהודה ושומרון, וקם ארגון שזו מטרתו, ארגון של אשה אחת כמעט, שעושה את רוב העבודה במו ידיה. תחילת התחושה של הנרדפות של הציבור היהודי ביהודה ושומרון היא בדה-לגיטימציה, דה-הומניזציה, דמוניזציה, ממש רצח אופי שנעשה למתיישבים היהודים ביהודה ושומרון. על בסיס הפעולות הללו החלה פעולה כמעט סיטונאית של פגיעה בזכויות יסוד, זכויות אדם יסודיות של הציבור היהודי ביש"ע. 8,000 איש גורשו מבתיהם בגוש-קטיף ובצפון השומרון, היישובים שלהם נחרבו. שיקרו בריש גלי לציבור ואמרו שלכל מתיישב יש פתרון, ולא נגרם להם באמת נזק, והם רק עוברים דירה. ארגוני זכויות האדם ברובם המכריע לא נחלצו להגן עליהם; להגן עליהם מפני הפגיעה הקשה, הברוטלית, של הגירוש, של הריסת הבתים. בג"ץ שנדרש לעניין הזה – האם אין פה פגיעה בלתי מידתית, בלתי ראויה, בזכויות יסוד של בני-אדם – אמר לשיטתו שהתכלית כנראה ראויה ושהפגיעה היא לא בלתי מידתית – הנה, המדינה דאגה לצורכיהם.
נכון, אבל הוא קיבל את הטענה שיש להם פתרון. כלומר, הם ימצאו בית, והמדינה מטפלת בהם. והוא גם – – –
זו עמדתו העקבית של השר מרידור, שלפעמים בג"ץ עושה גם דברים נכונים. אבל לא התווכחו, למשל, עם עניין התכלית. אנחנו רואים במבחן הזמן שהתכלית – אנחנו יודעים מה קרה עם התכלית, מה גרמה לנו הנסיגה מרצועת-עזה, מה קרה בעקבות זה עם עליית שלטון ה"חמאס" ואלפי הטילים והרקטות, ומבצע "עופרת יצוקה", ודוח גולדסטון. כל אלה פירותיה של התכלית הראויה ההיא. ובאשר למידתיות, הרוב המכריע של אלפי המתיישבים שגורשו מבתיהם עדיין לא מתגוררים בבתי קבע, והפיצויים, לפחות אצל חלקם, בהעדר תעסוקה, נאכלו, והם אינם יודעים בדיוק איך הם יבנו את בית הקבע גם כאשר תשלים המדינה את כל הדרוש כדי לבנות להם בית חדש. מסתבר שדרושות שבע דקות כדי להרוס בית, ויותר מחמש שנים כדי לבנות בית חדש. אבל בעקבות ההתנתקות לא הפיקה המדינה שום לקח אמיתי ביחס להתיישבות ביהודה ושומרון, ועדיין הציבור היהודי חש נרדף, מופלה לרעה. עכשיו, אפשר להגיד: זה פרנויה. כל הזמן טוענים שיש אכיפת יתר, ואכיפה סלקטיבית. אולי אולי אולי המתיישבים האלה הם פרנואידים. יש סיפור ידוע מה זה שיא הפרנויה. אדוני השר, זה מי שרואה time out של "מכבי תל-אביב", ובטוח שהם מדברים עליו. למה הם הסתודדו סתם כך? בוודאי מדברים עליו. אז אולי כל זה פרנויה, אולי אין רדיפה. אולי אין אכיפת יתר, אין רדיפה של ציבור המתיישבים ביהודה ושומרון, ורשויות אכיפת החוק נוהגים מנהג שווה ודין שווה בכל האזרחים. באה החלטת ההקפאה על ההתיישבות ביהודה ושומרון, שגם היא, להבנתי, פגיעה אנושה, לא מידתית, לתכלית לא ראויה, בזכויות יסוד שלהם, והזמן יוכיח אם התכלית היא ראויה, ואם אפשר יהיה לפצות ולתקן את הנזקים שנגרמו. אבל נדמה לי שבדוחות שנחשפו הבוקר בעיתון "מעריב", של צוות האכיפה המיוחד של המשנה לפרקליט המדינה שי ניצן, שעומד בראש הצוות הזה, התקבלה תשובה אם מדובר בפרנויה או באכיפה יתר אמיתית כנגד הציבור ביהודה ושומרון. ב-1995 הקים היועץ המשפטי לממשלה בן-יאיר את צוות האכיפה המיוחד. ב-1998, בעקבות דיון בממשלה, דומני על-פי בקשתה של השרה לימור לבנת, הודיע היועץ המשפטי דאז אליקים רובינשטיין שהצוות הנ"ל מבוטל, מפורק, ולא תתקיים פעילות אכיפה סלקטיבית. דברים חמורים של המרדה והסתה יטופלו ברמה הארצית כנגד כל המגזרים, ולא כנגד מגזר מיוחד. ועכשיו אינני יודע, האם עורך-דין שי ניצן המשיך במחתרת את פעילות הצוות הזה? אינני יודע. על כל פנים, כנראה שמיום מינויו של היועץ המשפטי הנוכחי לממשלה, עורך-דין מני מזוז, הוא נתן גיבוי מלא לחידוש פעילותו של הצוות, או להמשך פעילותו, כך אמר דובר משרד המשפטים היום, שכל פעילותו של הצוות לאכיפה מיוחדת באיו"ש היא בגיבוי מלא של היועץ המשפטי לממשלה. ומה אומרים הפרוטוקולים? לפחות אלה שפורסמו – ואנחנו יודעים שהצוות שבראשו עמד שי ניצן, עדיין עומד, כולל נציגים של השב"כ, המחלקה היהודית, המשטרה, הצבא, המינהל האזרחי, הם נפגשים פעם בחודש – הפרוטוקולים שפורסמו אומרים ששי ניצן מטיל עליהם מכסות להריסת בתים ביהודה ושומרון. כל חודש צריך להרוס x בתים, או להוציא צווי אכיפה והריסה על מכסה מסוימת. אנחנו מתקוממים כל פעם כשיש שמועות שהפקחים בעירייה צריכים לחלק רפורטים, דוחות חנייה במכסה מסוימת, או שוטרים אמורים לעשות כך, ותמיד מכחישים – שאין דבר כזה, הם צריכים לעשות את מלאכתם, זה לא שיש להם מכסה ולא שהם מקבלים בונוסים על הצטיינות יתר. ובכן, הפרוטוקולים של צוות האכיפה המיוחד מטילים מכסה של צווי אכיפה על ההתיישבות היהודית, וכאשר יש פיגור, הם נדרשים להשלים את הפיגור מהחודש האחרון. אם זו לא אכיפה סלקטיבית, אינני יודע מה היא אכיפה סלקטיבית. לפני כחודש דנה ועדת משנה של ועדת החוץ והביטחון בדוח של המינהל האזרחי שהודלף לתקשורת, שבו כתוב בפירוש שעל-פי הנחיה נפסקת האכיפה. זה למעלה משנה וחצי נפסקת האכיפה מול בנייה בלתי חוקית בשטחי C, מול המגזר הערבי, וכל הפקחים, 14 במספר, מתרכזים באכיפה מול בנייה בלתי חוקית יהודית. אם זאת לא אכיפה סלקטיבית, אי-שוויון בפני החוק, רדיפה, רדיפה פוליטית, אינני יודע מה הם כל הדברים הללו. ולפיכך, רבותי השרים, חברי חברי הכנסת, נדמה לי שביום זכויות האדם צריך לזכור שגם היהודים ביש"ע הם בני-אדם, גם הם אזרחי המדינה, וגם להם מגיע שוויון בפני החוק, ולא שיתייחסו אליהם כאל אזרחים סוג ב'. תודה רבה.
אדוני היושב-ראש, אדוני סגן השר, מהתנהלות הממשלה ויישום מדיניותה עולה חשש לאפליה בין המגזר היהודי למגזר הערבי ביהודה ושומרון. רצוני לשאול: 1. כמה צווי הפסקת עבודה והריסה הוצאו ביהודה ושומרון בשנה האחרונה? 2. כמה מהם במגזר היהודי וכמה במגזר הערבי? 3. כמה בתים נהרסו בפועל בכל אחד משני המגזרים?
אדוני סגן השר, ודאי שמת לב שענית על השאלה השלישית, לא ענית על 1 ו-2. שאלתי, כמה צווי  הפסקת עבודה והריסה הוצאו? לא קיבלתי תשובה.
לא, אמרת כמה הריסות בפועל, עוד לא ענית לי על שאלה 1 ו-2.
אדוני ודאי התכוון להיות ציני בשלב הזה, משום שהבג"ץ הוצא לאחר שכל פניותינו במשך כמה שנים למערכת הביטחון להוציא צווים ולהרוס, לא נענו. אז עכשיו אי-אפשר לבוא ולהגיד לנו: אנחנו לא נוגעים בזה כי יש בג"ץ. פנינו לבג"ץ כי לא עשיתם כלום.
על כל פנים, דוח של יחידת הפיקוח של המינהל האזרחי,  שהתפרסם בתקשורת לפני כמה חודשים, אומר שעל-פי הנחיה מגבוה, הצטמצמה האכיפה במגזר הערבי ביהודה ושומרון כמעט לאפס. והמספרים שהבאת אומרים – – –
לא, הוא מופקד על זה, הוא הממונה על הריבון. הריבון הוא אלוף פיקוד מרכז. היחידה כפופה למשרד הביטחון ומופעלת על-ידי פיקוד מרכז. הוא בעל-הבית.
יש דוח. הדוח הוא דוח פנימי של יחידת הפיקוח של המינהל האזרחי, והוא מעיד על כך שיש אכיפה סלקטיבית.
יכול להיות שלא התכוונו שהוא יגיע לאנשים חיצוניים, אבל זה לא אומר שהוא לא נכון.
כלומר, לפעמים האמת יוצאת בלי שהתכוונו אליה אבל היא עדיין אמת. ובכל זאת, בימים האחרונים אנחנו בוודאי בעין הסערה של תוכנית ההקפאה וצווי הקפאה. בעבר נאמר לנו שאין אכיפה במגזר הערבי – או האכיפה הצטמצמה מאוד – בגלל מיעוט הפקחים. היו רק 14 פקחים, ועכשיו, בעקבות תוכנית ההקפאה, נאמר שיגויסו 40 פקחים נוספים. האם בעזרת 40 הפקחים האלה, עדיין יש כוונה  לאכוף באופן סלקטיבי כמעט רק נגד יהודים, או שיש פה כוונה לאכיפה שוויונית?
אדוני היושב-ראש, אדוני השר, חברי חברי הכנסת, זה החיסרון כשמגישים הצעת החלטה בתחילת השבוע על דברים שעשויים להתגלגל ולהתפתח אחרת בהמשך השבוע. ההחלטה באיחוד האירופי נפלה כבר אתמול, והקולות הנשמעים מספסלי הממשלה או ממקורביה אומרים, שאילולא תוכנית ההקפאה, סטירת הלחי שחטפנו מהאיחוד האירופי היתה הרבה יותר כואבת. כלומר, זה שהם מחליטים על חלוקת ירושלים לא מספיק כואב. תארו לכם מה היה קורה אם לא היינו יוצאים עם תוכנית ההקפאה. אני רוצה לדבר על כמה עניינים משפחתיים שלי – על תחבורה, על תירוצים ועל זכויות – עניינים משפחתיים שלי. אילו לסבתא שלי היו גלגלים, היא היתה רכבת. זה גם עניינים משפחתיים וגם תחבורה. אם לא היינו יוצאים בתוכנית ההקפאה, כנראה היינו חוטפים סטירה הרבה יותר כואבת, זה מה שאומרים לנו. תמיד אפשר לומר: אם לא היינו עושים כך, היינו לוקים הרבה יותר מהאיחוד האירופי. אבל מדיניות הממשלה לא יכולה לקבל חיזוק כלשהו ממה שהוחלט אתמול באירופה. זאת סטירת לחי מיידית, שמגיעה כתגובה על כך שממשלת ישראל לא עומדת על זכויותיו של העם היהודי בארץ-ישראל, על זכותם של יהודים לבנות בכל מקום בארץ. אם אצלנו מודים שאסור ליהודים לבנות בארץ-ישראל, ודאי שהאיחוד האירופי ידבר על כך שגם בירושלים אנחנו לא יכולים לקבוע עובדות וגם ירושלים היא לא שלנו. ועוד מלה – על שבדיה. זאת לא הפעם הראשונה ששבדיה מנסה להוביל מהלך אנטי-ישראלי בוטה כפי שהיא ניסתה לעשות השבוע. בבית אבי גדלתי על הסיפורים, על השבדי הקודם שניסה לקחת את ירושלים מעם ישראל, הרוזן פולקה ברנדוט. הוא ניסה להוביל לא את תוכנית בינאום ירושלים אלא את מסירתה למלך עבדאללה, לא פחות; לא לאיזו חזקה בין-לאומית על-פי החלטת האו"ם מכ"ט בנובמבר 47', אלא פשוט לתת אותה למלך עבדאללה. היו כמה חברים של אבא שלי שחשבו שזו תוכנית שאינה ראויה, והזהירו את הרוזן ברנדוט וערכו הפגנה עם כמה ג'יפים בירושלים. על הג'יפים היתה כרזה בעברית ובאנגלית: "שטוקהולם שלך, ירושלים שלנו". הוא לא הבין את הרמז, או שהוא לא ידע עברית, או שהוא לא ידע מספיק אנגלית, או שהוא חשב שבאמת לשבדים מותר להחליט אם ירושלים היא שלנו או של הערבים. אז כזכור ליודעי ההיסטוריה, הרוזן ברנדוט חזר לביתו בארון, ואני מציע לשבדים של הדור הזה ולאירופים אחרים לסלק את ידיהם מירושלים, משום שהיא שלנו. תודה רבה.
אדוני היושב-ראש, אני לוקח לתשומת לבי את מה שאמרת, ולכן אומר את זה לאט. אין אדם יוצא מן העולם וחצי תאוותו בידו, והנה נתגלה לעינינו, בימים האחרונים ממש, במלוא שיעור קומתו, אדם שוודאי אנו מברכים אותו באריכות ימים ושנים, שהצליח להשיג כמעט חצי ממה שהוא חלם עליו כל חייו. אנחנו זוכרים את שר הביטחון ברק ביום שהתמנה להיות רמטכ"ל והבטיח לנו וסרטט בפנינו את החזון הגדול שלו על צבא קטן וחכם. עכשיו, כשהוא שולח את חיילי צה"ל לגרש יהודים מבתיהם וכשהוא סוגר את ישיבת הר-ברכה כישיבת הסדר, הוא קרוב מאוד להשיג צבא קטן. עוד מעט אלפי בחורים לא יוכלו להתגייס לצבא כאשר אלה קווי היסוד המנחים אותו – לעקור יישובים ולגרש יהודים ולא לשלב מוסדות כמו ישיבת הר-ברכה, שמה שאומר הרב שלה זה הסתה ומה שנאמר באוניברסיטת תל-אביב וב"ספיר" זה חופש אקדמי. אין לי ספק שברק קרוב מאוד להקטין את הצבא. ביחס לחוכמה, ימים יגידו.
תמיד - - -  ביום רביעי. גם לי זו היתה הפתעה שזה היום.
או בקיצור, חברת הכנסת חוטובלי, שלא יפחידו אותך.
אדוני היושב-ראש, גברתי השרה, חברי חברי הכנסת, אנחנו חוזרים לדון בהחלטת הממשלה על מפת אזורי העדיפות הלאומית, ואני טוען ששתי מפות מונחות על השולחן. המפה האחת היא מפת אזורי העדיפות הלאומית, המפה השנייה היא מפת אזורי הצביעות הלאומית. אני שומע צעקות מכל עבר שמדובר במפה פוליטית. שומו שמים. החליטה הממשלה החלטה פוליטית להכליל בתוך אזורי העדיפות הלאומית גם 110,000 מתנחלים תושבי יהודה ושומרון. כאילו שממשלת אולמרט, שמחקה את היישובים האלה ממפת אזורי העדיפות הלאומית, החליטה את זה לא מטעמים פוליטיים אלא מטעמים רפואיים או מטעמים לשוניים. זהו שיעור בצביעות, חברי חברי הכנסת. מותר להילחם בהתיישבות ביש"ע, אבל מגוחך לטעון שהחלטה כזו או אחרת ביחס אליהם היא החלטה פוליטית. ודאי שהיא החלטה פוליטית. אזורי העדיפות הלאומית שנקבעו בהחלטת - - -
כן. ואני עוד אקדיש מלה לירושלים, ברשותך, בסוף דברי. מפת אזורי העדיפות הלאומית שהחליטה עליה הממשלה עכשיו כוללת כ-1.9 מיליון אזרחים ישראלים, כ-40% מהם מערביי ישראל – פי-שניים מחלקם היחסי באוכלוסייה – ולא שמעתי צעקות רמות שטוענות נגד ההחלטה כי ישולבו בה 40% ערבים. אבל שמעתי עיתונאים וגם חברי כנסת באים בטענות קשות מאוד כנגד הכללת 110,000 מתנחלים במפה הזאת; אגב, במקרה, אבל בדיוק על-פי שיעורם היחסי של המתיישבים ביהודה ושומרון באוכלוסייה הכללית במדינת ישראל. לא שמעתי חברי כנסת מישראל ביתנו – שזו לכאורה האג'נדה הפוליטית שלהם – באים בטענות על הכללת 40% ערבים במפת העדיפות הלאומית; אבל אנחנו שומעים קריאות משמאל, מהמרכז, מהקואליציה, מהאופוזיציה, נגד הכללת המתיישבים. הסיפור האמיתי, חברי חברי הכנסת, הוא לא בהחלטה, שנפלה כבר לפני חודשים מספר, והמפה הזאת – גם על-פי דבריו של אייל גבאי – התגבשה כבר לפני חודשים אחדים. הבעיה היא כמובן בעיתוי הפרסום של ההחלטה. ראש הממשלה נתניהו, שהחליט להקים מדינה פלסטינית בלב הארץ והחליט להקפיא את הבנייה ביהודה ושומרון, ניסה לחלק סוכרייה למתיישבים, לקנות אותם בכסף, ואולי יותר ממה שהוא מנסה לקנות את המתיישבים – כי בינינו, הוא יודע שהם לא ממש למכירה – הוא מנסה לשמן את דרכו במרכז הליכוד, בקואליציה. וכאן כנראה הוכח שוב: גם אם המתנחלים אינם עומדים למכירה, ולא ישחדו אותם בהטבות כשמניפים גרזן על כל מפעל ההתיישבות, הפוליטיקאים כנראה הם מזן אחר. אפשר לסתום להם את הפה בקצת כסף או בצרור של הטבות. את הציבור ביהודה ושומרון לא יקפיאו בגזירות ולא יפשירו בהטבות. אנחנו לא קרטיבים, ואחרי שדחפו לנו את המקל, לא יפייסו אותנו בעטיפה צבעונית. ועוד הערה אחת. ירושלים היא מהערים העניות בארץ, אדוני ראש הממשלה; ירושלים שילמה מחיר איום בפיגועי התאבדות; ירושלים מאוימת מבית ומחוץ וסובלת מהגירה שלילית של יהודים; ירושלים היא בעדיפות לאומית עליונה, כמדומני, אדוני היושב-ראש, 3,000 שנה. אז ודאי שאי-אפשר לכלול את כל אזרחי המדינה באזורי העדיפות הלאומית, כי אז כולם יהיו "עדיפויים", כמו שאמר הגשש. אבל ממשלת ישראל חייבת למצוא את הדרך לחזק את ירושלים, לא רק במלים גבוהות, יפות, מלים של שבת, מלים נפלאות אבל חלולות כצרור נקוב. הממשלה חייבת למצוא דרכים לחזק את ירושלים גם במעשים, גם בכסף. תודה רבה.
ועדיין, אחרי בני-ברק, היא העיר הענייה.
תודה, אדוני היושב-ראש. אדוני השר, אני נגוע בניגוד עניינים. רב אריה היה גם הסנדק שלי, אבל הוזכר כאן יותר מפעם אחת בית-פרומין. בית-פרומין הוא בניין גדול שעומד ברחוב ראשי, ויש לו ערך נדל"ני. מי שהיה בחדרו של רב אריה לוין יודע – ד' על ד'. נדמה לי שאני לא צריך להפציר בך לעשות כל מה שאפשר כדי למנוע את הריסתו של הבית הזה.
תודה, אדוני היושב-ראש. אדוני סגן השר, השאלה שלי לא קשורה ישירות לעשרה בטבת, אבל אם לא ניזהר המצב עלול להידרדר ליום אבל לאומי. יכול להיות שאין בידך הנתונים, כי לא התכוננת. האם נכון שמשרד הביטחון מפעיל מזל"טים כדי לאכוף את צווי ההקפאה?  האם זה על-חשבון משימות אחרות או שזה תקציב נוסף?
אנחנו עוברים לחקיקה פרטית של חברי הכנסת, ואנחנו עוברים כדבר ראשון להצעתו של חבר הכנסת טלב אלסאנע בשם קבוצת חברי הכנסת. עתה הוא מבקש להציג בפני הכנסת את הצעת חוק המים (תיקון – איסור ניתוק מים לרשות מקומית), שעליה ישיב שר התשתיות הלאומיות, השר עוזי לנדאו, הנמצא פה באולם. חבר הכנסת טלב אלסאנע, לרשותך עשר דקות מלאות להציג את עמדותיך ולנסות לשכנע את השר שיסכים להצעתך ולאחר מכן את הכנסת שתתמוך בו.
אתה בעד שלשדרות יהיה פינוי-פיצוי?
אדוני היושב-ראש, תודה, רבותי השרים, חברי הכנסת – – –
חברי הכנסת, כ-1,000 ישראלים ממתינים היום להשתלת איברים כדי להציל את חייהם. רובם, כ-750 איש, אשה וילד, ממתינים להשתלת כליה. כ-150 ממתינים להשתלת לב, 110 זקוקים להשתלת כבד. בכל שנה מושתלים בישראל כ-250 בני-אדם, אבל רשימת ההמתנה אינה מתקצרת משום שבכל שנה מתווספים כ-300 איש לרשימה. כ-100 בני-אדם, צעירים, מבוגרים, ילדים ותינוקות מתים מדי שנה בהמתנה לאיבר שיכול להציל את חייהם. היום, חברי חברי הכנסת, היום אתם יכולים להציל אותם. לאחר מאמץ ארוך – והיתה לי הזכות להיות יושב-ראש ועדת המשנה של ועדת העבודה, הרווחה והבריאות שעסקה בחוק השתלת איברים – נחקק בשנה שעברה החוק הזה. החוק בא למסד השתלות מן החי, מן המת, להילחם בסחר איברים, להגביר את תרומת האיברים במדינת ישראל, אבל לא הצלחנו לשנות את התמונה. גם חוק המוות המוחי, שנחקק סמוך לחוק השתלת איברים לא הצליח עדיין – בגלל התנגדות שונה – להגביר את קצב תרומת האיברים במדינת ישראל. 100 איש מתים מדי שנה בישראל בהמתנה להשתלת איברים. המצוקה של השתלת האיברים היא קשה בכל רחבי העולם, ולכן ישראלים רבים, גם בעלי אמצעים, מתקשים היום למצוא מדינה בעולם שבה הם יוכלו לקבל השתלה חוקית, כיוון שהמגבלות על העברת איברים וסחר איברים מונעות למעשה השתלות כאלה, ורבים נזקקים להשתלות לא חוקיות; במקרה הטוב – כתוצאה מסחר איברים; במקרה הרע – כשרוצחים או מוציאים להורג אדם ונוטלים את איבריו. וישראלים רבים נזקקים להשתלות הפושעות האלה כדי להציל את חייהם. המצב הוא בלתי נסבל, ולמרות זאת, מדי יום נקברות בישראל עשרות גופות של נפטרים שאיבריהם יכלו להציל חיים. במקום להציל חיים, האיברים הללו נמסרים למאכל רימה ותולעה. המאמצים להגביר את המודעות לצורך, החתמה על כרטיסי "אדי", מסעות הסברה, מצליחים רק באופן שולי להגביר את מספר החותמים בחייהם על הוראה לעשות שימוש באיבריהם לאחר מותם, ורשימת המוות של הממתינים אינה מתקצרת. המצוקה הנוראה הולכת וגוברת. חברי הכנסת, אנחנו יכולים היום להציל את החיים הללו עם החוק הפשוט שאני מציע לכם. למען האמת, גם לא היה צורך בחוק הזה. חברי הכנסת, החוק הנוכחי, לו התקיים ככתבו וכלשונו, היה מציל את חייהם של כל הממתינים להשתלה. החוק הנוכחי אומר כי מותר לקחת איבר מגופו של אדם לצורך ריפוי ובלבד שהודיעו למשפחה בזמן סביר ונעשה מאמץ סביר להודיע למשפחה, וגם אם לא איתרו אותה מותר לקחת איבר כדי להציל את חייו של אדם פלוני שחייו נמצאים באותה עת בסכנה. זאת לשון חוק האנטומיה והפתולוגיה שלנו, ולא תיקנו בה אות. אבל, חברי הכנסת, הנוהג במדינת ישראל שונה. אין מקיימים את החוק ככתבו וכלשונו. ועניין אחר הוא, האם הרופאים, שאינם עושים מה שהם צריכים כדי להציל חיים על-פי החוק – האם הם נוהגים כשורה? ניסיתי לאתר הנחיה של היועץ המשפטי לממשלה, חוזר מנכ"ל משרד הבריאות, איזה מסמך כתוב שבא ואומר לרופאים ולמכון לרפואה משפטית: אל תקיימו את החוק. אין מסמך כזה. יש הוראות בעל-פה שיצאו ממשרד הבריאות למכון לרפואה משפטית, לבתי-החולים: אל תקיימו את החוק ככתבו וכלשונו, אלא תמיד תקבלו אישור בכתב מהמשפחה, הסכמה בכתב. אם לא קיבלתם הסכמה כזאת, אם לא איתרתם את המשפחה, אינכם יכולים לקחת. שימו לב, החוק אומר אחרת, ובכל זאת התורה שבעל-פה גוברת, ו-100 איש מתים מדי שנה, כי התורה שבעל-פה חזקה גם מן האתיקה הרפואית, גם מהמצווה, גם מלשון החוק של מדינת ישראל. כבוד המתים גובר, לצערי, במדינת ישראל על קדושת החיים. אנחנו לא מסתפקים בהודעה ועושים מאמץ סביר, אנחנו מבקשים אישור. ואם אנחנו לא מקבלים הסכמה או לא מאתרים בן משפחה שיסכים, אנחנו מוסרים את המת לקבורה למקום עפר, רימה ותולעה, ולאותו מקום ממש יגיעו בקרוב אלה שממתינים להשתלת האיברים, שחייהם יכלו להינצל לו היו מקיימים את החוק ככתבו וכלשונו. איך הגענו למצב הזה, מהיותנו עם שבספריו הקדושים כתוב "ובחרת בחיים" לעם שמקדש את גופת המת וקדושתו גוברת על הזכות לחיים, על קדושת החיים? החוק שאני מציע לכם הוא פשוט. החוק אומר, שאם אין התנגדות מפורשת, מותר ליטול איברים להשתלה. אינני מציע, חלילה, ליטול איברים כשיש התנגדות של בן משפחה או של הנפטר בעודו חי. אני מציע, כאמור, לקיים את החוק ככתבו וכלשונו, ולכן אומרת הצעת החוק: על אף האמור בכל דין, הסכם או נוהג, מותר לרופא לנתח גווייה כדי להשתמש בחלק ממנה לריפויו של אדם אם נמסרה הודעה לאחד מבני המשפחה בזמן סביר לפני עשיית הניתוח, וגם אם לא אותר בן משפחה, אם נעשה מאמץ סביר למסור את ההודעה לבן המשפחה עד למועד המאוחר ביותר שבו אפשר להוציא את החלק מהגווייה לשם שימוש כאמור. אם יתנגד מישהו לא יינטלו האיברים. פשוט? פשוט מאוד. קשה? אולי. סגן שר הבריאות ודאי יביא בפניכם את ההתנגדות של הממשלה, שהיא בעיקר התנגדותו שלו והתנגדות רבותיו. אני מכיר רבנים אחרים שמחזיקים בדעה אחרת. יש אחרים שמתנגדים מחשש שיש בכך פגיעה בחוק-יסוד: כבוד האדם וחירותו, אבל בחוק זה ממש כתוב שאין פוגעים בחוק אלא לתכלית ראויה. יש מישהו שסבור שהצלת חיים אינה תכלית ראויה? חברי חברי הכנסת, אלפי חולים ממתינים היום להחלטה שלכם. אני יודע שעמדת הממשלה היא להתנגד. אני מציע שתתבוננו לתוך מצפונכם, האם אתם יכולים היום לעשות מעשה ולהציל חיים של אנשים שחייהם תלויים בכם. תודה רבה.
אמרתי שיש שני מקורות של התנגדות. אמרתי שיש התנגדויות של רבנים ויש התנגדות מטעמי חוק-יסוד: כבוד האדם וחירותו.
אבל אתה מצטט אותי שלא כהלכה.
אם המשרד הוציא הנחיה בעל-פה שלא לקיים את החוק ככתבו וכלשונו, יכול להיות שצריך חוק כדי לחזק את החוק.
אנא צטט בפני את סעיף החוק שאומר שטעיתי.
הנחיתם שלא לקיים את החוק.
זו לא לשון החוק. כתוב בחוק: להודיע למשפחה בזמן סביר. המלה הסכמה לא מופיעה בחוק.
יש הבדל עצום אם מבקשים הסכמה פוזיטיבית של אדם ברגעיו הקשים או שמסתפקים בזה שהודיעו לו והוא לא אמר כלום. הלוא אני ביקשתי עשרות משפחות לתת תרומת עור, עשרות משפחות, ואני יודע בדיוק מה ההבדל לאחר פטירתו של אדם, אם – – –
אדוני היושב-ראש, חברי חברי הכנסת, יש הבדל עצום במצב הנפשי של מי שמתבקש לאחר שיקיריו – אחד מיקיריו נפטר, והוא מתבקש לבוא ולהגיד: אני מאשר בחתימת ידי שייקחו כליה ממנו, ובין מצבו של מי שאומרים לו את לשון החוק: דע לך שהכליה של אבא או אמא או הבן דרושה להצלת חייו של אדם פלוני, ואנחנו מודיעים לך שבכוונתנו ליטול אותה. רוב בני-האדם – רוב בני-האדם לא יגידו לא כשמציעים להם את זה בדרך השנייה. רוב בני-האדם לא יחתמו כשמבקשים מהם לאשר באופן פוזיטיבי. זה ההבדל בין ספרד, למשל, לישראל. בספרד נהוגה השיטה שנקראת Presumed Consent – הנחה שאדם רוצה לעשות טוב, להציל חיים. בספרד אין מצוקת איברים להשתלה, משום ששם מניחים שאנשים רוצים לתרום ולהציל חיים. מי שמביע התנגדות בעודו בחייו, לאחר מותו כמובן שלא ייקחו. אבל אנחנו מניחים שהם מתנגדים ולכן לא מגיעים להצלת חיים של מאות בני-אדם. חברי הכנסת, אני לא רוצה להאריך בדברי. אני מבקש לחזור באוזניכם על דבריו של משה רבנו, עליו השלום, בספר דברים: העידותי בכם היום השמים ואת הארץ, החיים והמוות נתתי לפניך, הברכה והקללה, ובחרת בחיים למען תחיה אתה וזרעך. חברי הכנסת, אני מבקש מכם להתבונן בידיים שלכם לפני שאתם לוחצים על המסך, כי חלק מכם לא יוכלו אחרי ההצבעה הזאת לבוא ולהגיד: ידי לא שפכו את הדם.
אוה, הנה הגיע חבר הכנסת אזולאי.
אדוני היושב-ראש, שמעתי שיושב-ראש הוועדה מבקש שהכנסת תצביע נגד ההסתייגות שלי. אני חושש מהדורסנות של הרוב שיש פה ואני אמשוך את הצעתי. תודה רבה.
תודה, אדוני היושב-ראש. חברי חברי הכנסת, אני מבקש להודות לעוזרים הפרלמנטריים שלי, נעמה כהן ורועי וולף, ולצוות ועדת הפנים על הטיפול היעיל מאוד והמהיר בחוק. אני חושב שהחוק יוכל לעשות קצת סדר במדינה ולהקל גם על אזרחים שצריכים כתובת מדויקת וגם על הרשויות שצריכות לפעמים למצוא את האזרח. תודה רבה.
אדוני היושב-ראש, אדוני השר, חברי חברי הכנסת, אלוף פיקוד העורף הוציא צו המגביל את כניסתו של שיח' ראאד סלאח לירושלים, ואני תמה על חברי הכנסת הערבים שלא נחלצו להגנתו. אז אני אחלץ להגנתו. שיח' ראאד סלאח, נדמה לי, תושב המשולש; ירושלים בתחומי מדינת ישראל. מה זה עניינו של אלוף פיקוד העורף? אם יש בעיה עם שיח' ראאד סלאח וחושבים שהוא מסית לאלימות בירושלים, תתכבד המשטרה, תלך לבית-משפט, תוציא נגדו צו הגבלה, כשם שיודעים להגיד שבעל פלוני שמכה את אשתו מנוע מלהיכנס אליה הביתה, ולא מטריחים את אלוף פיקוד העורף לעניין הזה. השימוש פה בצה"ל כנגד אזרחים הוא בלתי נסבל.
תודה. אדוני היושב-ראש, אדוני סגן השר, אני רוצה לשאול ביחס ליישום חוק האנטומיה והפתולוגיה. חוק האנטומיה והפתולוגיה אומר במפורש: אפשר לקחת איבר מאיבריו של אדם אם הוא דרוש לריפויו של אדם אחר, ובלבד שנעשה ניסיון סביר להודיע למשפחה. האם ממשלת ישראל נוהגת על-פי החוק ככתבו וכלשונו? כי הטענה באותה כתבה היתה שנהגו על-פי החוק ולא הודיעו למשפחות. האם נבדקה הטענה שבכל מקרה ניסו להודיע למשפחות? האם נעשה מאמץ סביר? והאם במקרה שלא מצליחים לאתר משפחה, מנסים להציל חיים במדינת ישראל ולוקחים איברים, על-פי לשון החוק?
כשאני אהיה שר תשאל אותי שאלות.
לא מצאתי, אני אשמח לקבל אותם.
בדיוק בגלל זה הגשתי הצעת חוק בשבוע שעבר.
גברתי היושבת-ראש, תודה, חברי חברי הכנסת, באמת צר לי שסגן שר הביטחון לא יכול להשתתף אתנו כאן בדיון, אבל מתוך הקשבה לתשובתו הקודמת – לא הפסדנו הרבה שהוא לא כאן. במלחמת לבנון עלו כשלים חמורים בהפעלת צה"ל. ועדת-וינוגרד התייחסה לחלק מהם, מהדבר הכי פשוט – איך כותבים בצה"ל פקודה שתהיה פשוטה וברורה, ולא משהו ערטילאי מבולבל, עקרונות המלחמה, היישום של עקרונות המלחמה שלומדים בכל דרגי הפיקוד בצה"ל, ריכוז מאמץ, חתירה להכרעה, הפעלה משותפת של כוחות קרקע ואוויר, תחבולה, הונאה, הפתעה, ריכוז מודיעין למשימה – כל אלה, כשלנו בהם במלחמת לבנון, אבל צה"ל הוא גוף לומד ומפיק לקחים, חברי חברי הכנסת. ואכן, פקודת המבצע שהוציא פיקוד מרכז, איך להרוס ולבודד זירת פעולה, איך להחריב בתים של יהודים, איך לגרש יהודים מבתיהם כשיש צורך, מעידה על כך שצה"ל הפיק את כל הלקחים ממלחמת לבנון – פקודת מבצע למופת, פשוטה וברורה, כוחותינו שתי אוגדות, שיתוף חיל האוויר, מזל"טים ומסוקים, כל זרועות המודיעין נערכות לאיסוף מידע על – אם יש כוחותינו, בלי ספק יש גם אויב מנגד – יישום עקרונות ההפתעה, ההונאה וההסחה. אבל במעשה נבלה אמיתי, דיסאינפורמציה שכבר הצליחה בהתנתקות, כותב פיקוד מרכז: אין מידע קונקרטי על כוונה של המתיישבים להשתמש בנשק נגד צה"ל, אבל צריך להתכונן לכל אפשרות. אני אומר: מי שכתב עלילת דם מהסוג הזה, כתב עלילת דם ביודעין. נקודה אחרונה, והיא כנראה לא לקח מלבנון או מ"עופרת יצוקה", יכול להיות שזה לקח מעמונה: בידוד זירת הפעולה על-ידי כוחות גדולים, יצירת עדיפות מספרית שתביא לידי שיתוק, חסימת הרשתות הסלולריות, ושיא השיאים, חברי חברי הכנסת – הרחקת התקשורת מזירת הפעולה. יכול להיות שהלקח שצה"ל הפיק מעמונה הוא שזה לא נורא לעשות מעשה נבלה, אבל לא כדאי שהתקשורת תהיה שם כדי לתעד את מה שמתרחש. זה מעשה נבלה להפעיל את צה"ל, אוגדות של צה"ל, מזל"טים, שתקציב הביטחון מתקצב כדי להילחם באויב הערבי; זה מעשה נבלה להפעיל אותם נגד מתיישבים יהודים ביהודה ושומרון לאכיפת חוק – לאכיפת צווי הריסה. אבל זה פשע כפול: לא רק שמפעילים את צה"ל נגד המתיישבים, אלא שאותם כוחות שצה"ל מייעד לפעולה הזאת – אותם מזל"טים – לא עושים באותה עת את מה שהם מיועדים לעשות: להיאבק בטרור, להילחם באויב הערבי. מעשה פשע כפול, חברי. ולכן, גם אם אפשר לברך את צה"ל על כך שהוא יישם לקחים ממלחמת לבנון, בסעיף האויב צה"ל שוב התברבר בניווט. אנחנו לא האויב. תודה רבה.
גברתי היושבת-ראש, תודה, רבותי השרים, אדוני השר, אדוני סגן השר, חברי חברי הכנסת, לכאורה עד היום הצבא הסתדר עם ההבדלים שבין הלוח העברי והלוח הקלנדרי וסגן השר הציג את התיקון כתיקון טכני. יכול להיות שהוא באמת תיקון טכני, אבל ההעדפה של הלוח הקלנדרי, כפי שאמר סגן השר, על פני הלוח העברי מעוררת את השאלה, למה דווקא הלוח הזה ולא לדבוק בלוח העברי לצורך הגיוס והשחרור? זה טעם להתנגד לחוק או לפחות לתקן אותו. על כל פנים, השאלה היותר קשה העולה מזה היא לא אם מגייסים אדם או פוטרים אותו משירות על-פי הלוח העברי או הלוח הכללי אלא לשם מה מגייסים אותו על-פי הלוח הזה או על-פי לוח אחר. האם מגייסים אותו למלחמה באויבי ישראל או למלחמה באחים? האם פקודת המבצע שהוציא פיקוד המרכז, שמקדישה שתי אוגדות לצורך מאבק באכיפת חוקי התכנון והבנייה של יהודים ביהודה ושומרון, האם זה הייעוד הנכון לגיוס חיילים לצה"ל או להחלטה לפטור אותם משירות? בדיון שהתקיים לפני ימים מספר אמר סגן שר הביטחון שזאת לא פקודת מבצע וזה לא מסמך והוא לא אושר בשום מקום. אמר היום שר הביטחון: המסמך הוא מסמך, אף אחד לא זייף אותו. ממש אמר כהאי לישנא. כששאלתי, האם לפחות רוח המסמך משקפת את עמדתו של שר הביטחון, הוא באמת כעס עלי מאוד ואמר שהוא פגש פעם אנשי יחידת עילית בריטית, יחידת קומנדו, ה-SAS, שדומה ליחידת סיירת מטכ"ל, והם סיפרו לו איך הם נלחמו באזרחים בריטים במסגרת המאבק במחתרת האירית, ככל שאני זוכר. ההשוואה היא מזעזעת. ההשוואה של מאבק לאכיפת חוקי התכנון והבנייה למלחמה של יחידת עילית בריטית במחתרת רצחנית בצפון-אירלנד בלתי נסבלת. לכן, מה שחשוב באמת הוא לא האם מסמך של פיקוד מרכז הוא הפקודה המחייבת היום אלא האם זוהי רוח הצבא שנושבת מלשכת שר הביטחון ומגיעה אל החיילים. אז פחות חשוב לפי איזה לוח מגייסים אותם או משחררים אותם – אלא מה הם עושים בשירות הזה. תודה רבה.
תודה, גברתי. הערה ושאלה. במקצת גני-הילדים בארץ נהוג להביא עוגה ליום-הולדת. אני מתפלא על סגן שר הביטחון שלא הביא חצי עוגה, כי היום מלאה חצי שנה לשאילתא. אבל זה בעניין האיחור בתשובות. לגופו של עניין, לא קיבלתי תשובה מדוע בתוואי הגדר מוותרים על שטחים בבעלות יהודית פרטית – לא בתחומי כפר, אלא שטח שלא עומד עליו שום בית, שאפשר לראות אותו יום-יום מהגבעה-הצרפתית, שטח שמרוחק מהבתים הערביים במחנה הפליטים, אבל בכל זאת הגדר הוציאה את השטחים הללו מתחום הגדר. מדוע ויתרה המדינה על השטחים הללו והרחיקה את הגדר מהם?
תודה, אדוני סגן השר. אמרת שישראל לא מאשרת מי יכול להשתתף בכוח. אם כך, ייתכן בהחלט שחברים בארגוני טרור הופכים להיות שוטרים במשטרה הפלסטינית?
אדוני היושב-ראש, תודה. אחד מהרוצחים של הרב מאיר חי, שחוסלו בסוף השבוע בשכם, היה כלול בעסקת המבוקשים, או בהסכם המבוקשים. כשהזהרנו בשעתו שמישהו ישלם את המחיר על כך שישראל לא ממצה את הדין עם אלה שידיהם טבולות בדם, ידענו מה אנחנו אומרים. כאשר ביקשנו שוב ושוב לא לפתוח את המחסומים ביהודה ושומרון בצורה מופקרת וחסרת אחריות, שתאפשר לרוצחים לנוע באופן חופשי בכבישים, ידענו מה אנחנו אומרים. ידענו שמישהו ישלם את המחיר על פתיחת המחסומים הזאת. לא ידענו איך קוראים לו, לא ידענו כמה יתומים הוא ישאיר. אבל עכשיו אנחנו שומעים שבג"ץ הורה לפתוח גם את כביש 443 לתנועה חופשית של פלסטינים. אינני יודע, וגם בג"ץ כנראה אינו יודע, מה שמות הנרצחים בעקבות ההחלטה הזאת וכמה יתומים הם ישאירו. מה שאינני מבין זה, האם יש איזשהו סף של דמים שרק אחריו מתחיל השכל הישר לפעול, או שמחיר דמם של המתיישבים ביהודה ושומרון הוא זול הרבה יותר?
למה האפליה בין "אל-ג'זירה" וערוץ-2?
אדוני היושב-ראש, אדוני השר, שתי שאלות: 1. למה המשטרה לא מסייעת לרשויות האכיפה להרוס את תוספות הבנייה על גג בית-הכנסת בכפר-התימנים בסילואן? 2. מדוע המשטרה אינה אוכפת את הסדר הציבורי בשכונת שמעון-הצדיק בירושלים, כשאנרכיסטים, אנשי שמאל וערבים מקומיים מתנכלים לתושבים היהודים בשכונה, שחזרו לבתים יהודיים בצו בית-המשפט?
תודה, אדוני השר. אכן, פעולת המשטרה בימי שישי ראויה לשבח. אני רק ביקרתי באחד מימי השבוע שלא היה יום שישי, ולי אישית התנכלו – הטרידו, איימו, צעקו עלי באופן בוטה לגמרי. היה שם אוהל מחאה בלתי חוקי שעומד על המדרכה. השאלה היא ביחס לבית-הכנסת בסילואן. ככל הידוע לי, העירייה פנתה, ההוצאה לפועל מוכנה, והדברים תלויים היום באותו תיאום שדיברת עליו בין הגורמים הללו, כי המשטרה אומרת: בינתיים אין לנו כוח-אדם. להערכתך, מתי יהיה למשטרה כוח-אדם להרוס את תוספת הבנייה על גג בית-הכנסת?
תודה, אדוני היושב-ראש. אדוני ראש הממשלה, רבותי השרים, חברי חברי הכנסת, אני מבקש להודות לצוות הוועדה, ועדת העבודה, הרווחה והבריאות, לעוזרי הפרלמנטריים נעמה כהן ורועי וולף, לצוות המשפטי של משרד הבריאות, ואחרון, חוב של כבוד, לחבר הכנסת המנוח הרב רביץ, נוחו עדן, שהתיקון של החוק היה על-פי הרוח שניסה להפיח בחוק השתלת איברים. התיקון שהעברנו היום היה קיים בחוק המקורי, אך הוסר ממנו אז בהתערבות האוצר ברגע האחרון. אני מודה לפיכך גם לשר האוצר הנוכחי, שהפעם קיבל את התיקון ותמך בחוק. תודה רבה.
אדוני היושב-ראש, תודה, אדוני השר, חברי חברי הכנסת, לפני מערכת הבחירות האחרונה, כמו בהרבה מערכות קודמות, מתפזרים הפוליטיקאים בכל מיני בתי-ספר ויש פאנלים למיניהם. לפעמים בבית-ספר, אחרי אותו פאנל שבו מופיעים נציגי מפלגות שונות, מקיימים בחירות מדגמיות. הייתי בבית-ספר תיכון, תיכון עירוני א' בתל-אביב. באמת האיחוד הלאומי קיבל שם ארבעה מנדטים, אבל בתיכון עירוני א' בתל-אביב גם חד"ש קיבל ארבעה מנדטים וגם רע"ם–תע"ל. ואני שאלתי, איך מגיע תיכון עירוני א' בתל-אביב לתוצאות מעניינות כאלה? היום מסתבר לנו מי משקה את הערוגות שם. תודה רבה.
אני אדבר בפרופיל נמוך, אדוני היושב-ראש. רבותי השרים, חברי חברי הכנסת, היה כדאי להעלות התנגדות ולו רק כדי לאפשר לחבר הכנסת כבל להסביר למה הוא תומך, אבל ההתנגדות שלי היא עניינית לגמרי. לו דובר רק בתכשירים קוסמטיים, הייתי אומר שמי שרוצה להשתמש בתכשירים קוסמטיים – על אחריותו, על-חשבון בריאותו כשהוא מסכן את בריאותו והוא יודע שהתכשיר לא נוסה – לא נוסה ברמה שאנחנו לא יודעים אם הוא עלול לגרום לאלרגיה או לא. אז מי ששמה ליפסטיק תדע שהתכשיר לא בטוח, אבל זה בסדר, זה בינה לבין הליפסטיק שלה. מדובר גם בתכשירי ניקוי, ומי שחושב שתכשירי ניקוי זה לא דבר שיכול להציל חיים, לא יודע באיזה עולם אנחנו חיים. כל תכשירי החיטוי שלנו – אבקות הכביסה, אבקות המדיחים לכלים בבתי-חולים, רחצה של חדרי ניתוח – כל המערכת הזאת תלויה בחומרי חיטוי. כשאני משתמש בחומר חיטוי שלא עבר בדיקות על מודל בעלי-חיים – ועדיין לא פותח מודל חלופי למודל הזה – אני אומר בעצם שמי שמשתמש בחומר לא יודע אם החומר בטוח לשימושו, אם הוא לא יפתח אלרגיה חריפה כתוצאה מכך, אלרגיה שיכולה להסתיים במוות. כשליסטר הנהיג את השימוש בחומרי חיטוי הוא הציל רבבות אנשים רק כתוצאה מהכנסת החומצה הקרבולית לחדרי ניתוח, ואז רחצו בה את הידיים. הטענה שאפשר להגיע, ברמה טובה של ביטחון, להשתמש, לייבא, לייצר חומרים שלא נוסו על בעלי-חיים היא טענה שמביאה בחשבון שאנשים מסכנים את בריאותם, מסכנים את חייהם, אם החומרים הללו שמשתמשים בהם לא יעברו את המבחנים הללו. ובאשר למה שמקובל בארצות-הברית ובאירופה – הערה אחת על הצביעות: כשהם מוציאים את האישורים לחומרים חדשים, רובם משתמשים בידע קודם שנצבר הודות לניסויים בבעלי-חיים, שאומר שחומר פלוני שנכנס לתוך התכשיר שלהם הוא חומר בטוח. אבל את זה צברו רק הודות לניסויים בבעלי-חיים. תודה רבה.
סתם ככה? לא נרצחו פה אנשים בינתיים?
אדוני היושב-ראש, גברתי ואדוני השרים, חברי הכנסת, פסק-הדין של בית-המשפט העליון בנושא כביש 443 הוא מוטעה מיסודו, מוטה פוליטית, ומעדיף איכות חיים של ערבים על עצם חייהם של יהודים. מוטעה מיסודו, משום שבית-המשפט העליון מתייחס למולדת שלי כאל שטח בתפיסה לוחמתית. ממש כך היה טועה בית-המשפט לו התייחס לבן שלי כאל יצור אנושי עם 46 זוגות כרומוזומים. זה נכון, אבל שהאו"ם יגיד על יהודה ושומרון שזה שטח בתפיסה לוחמתית. מבית-המשפט העליון של מדינת היהודים אני מצפה שיאמר, יהודה ושומרון זה המולדת של העם היהודי, ויתייחס אליה בהתאם, ולא באופן הסטרילי והמופשט כאל שטח בתפיסה לוחמתית. בג"ץ הוא לא מהאו"ם, בג"ץ הוא בית-המשפט העליון של מדינת היהודים. פסק-הדין מוטה פוליטית, משום שמנקודת המבט של השמאל הישראלי – שבחלקו הוא כבר פוסט-ציוני, ואולי אפילו אנטי-ציוני – עדיף שלא יהיו יהודים ביהודה ושומרון, ואם פתיחת הכביש לתנועה ערבית תהפוך את הכביש למסוכן יותר, וחלק מהיהודים יברחו מיהודה ושומרון, מוטב כך. פסק-הדין מעדיף איכות חיים של ערבים על עצם חייהם של היהודים. ראו, הכביש לא נבנה ככביש אפרטהייד. הוא לא נבנה ככביש ליהודים בלבד. הוא הפך להיות כזה לאחר שיהודים רבים נרצחו בו בידי ערבים. לא פתאום, לא אפרטהייד, כי אם לקח שנכתב בדם, ועכשיו בג"ץ מתיר מחדש את דמם של היהודים הנוסעים בו. לא מדובר בחיי אדם מול חיי אדם. לא מדובר בכך שערבים שלא משתמשים בכביש מסכנים את חייהם בעצם העובדה שהם לא יכולים להשתמש בו. לפני שבוע בערך שלח אחד העיתונים שני כתבים שלו, יהודי וערבי, לנסוע ממודיעין לירושלים. היהודי נסע ב-443, הערבי נסע באחד הכבישים העוקפים דרך הכפרים. הערבי הגיע חצי שעה יותר מאוחר מהיהודי. מה ההבדל? זה לא שוויוני, זה לא צודק, אבל שניהם הגיעו בחיים. אם יפתחו את הכביש לתנועה של פלסטינים, אני לא בטוח ששניהם יגיעו בחיים. תודה רבה.
אדוני השר, תודה על התשובה. את התלונה קיבלתי משוטר מתנדב שכתב לי, שבעת סיור הם דלקו בין באר-שבע לדימונה אחר מכונית חשודה. המכונית פנתה לשטח, וכשהוא רצה לרדת בעקבותיה, הוא קיבל פקודה מהשוטר בשירות סדיר, שהיה אתו, שההנחיות אוסרות עליהם לרדת מהכביש. האם האיש פעל שלא ברשות ושלא בסמכות?
אדוני היושב-ראש, חברי חברי הכנסת, שני נושאים בדקה ושניהם לכבודה של הכנסת. מדי שבוע המליאה מקיימת דיונים בהצעות דחופות ורגילות לסדר-היום, וחלק מהדיונים האלה מסתיימים בהחלטה להעלות נושא על סדר-יומה של הכנסת ולקיים דיון במליאה. אדוני היושב-ראש, הנשיאות יכולה להחליט שכאשר המליאה מחליטה לדון בנושא מסוים, הנשיאות מתכוונת לקיים את החלטת מליאת הכנסת, ויש ימי שלישי שבהם אפשר לקיים דיונים בנושאים שהמליאה החליטה עליהם. עניין שני – אני ער לחלופי המכתבים בינך לבין שר הביטחון על אי-התייצבותם של קצינים. להווי ידוע, קראתי את תשובת שר הביטחון, שאמר שהוא לא הורה לקצינים שלא להופיע. אתמול הבנתי איך זה קורה. אתמול זומן קצין בדרגת אלוף-משנה לאחת מוועדות הכנסת, והוא לא הגיע. אינני מעלה על דעתי שהוא סירב להופיע. הוא פשוט לא זומן. אדוני היושב-ראש, הוא פשוט לא זומן על-ידי משרד הביטחון, כך ששר הביטחון לא שיקר כשהוא אמר שהוא לא הורה לא לבוא. הוא פשוט לא מזמן אותם.
לא ישירות. דרך לשכת שר הביטחון.
חיפשתי בכל פינות החדר, והוא לא היה שם.
על כל פנים, הבנתי: שר הביטחון לא שיקר כשהוא אמר שהוא לא הורה להם לא לבוא. הוא פשוט לא זימן אותם.
אדוני סגן השר, בהזדמנות זו גם תגיד להם שישכחו ממגילות ים-המלח.
תודה, אדוני השר. אולי אני אבהיר למה זה הגיע אליך – משום שעיריית ירושלים, כמו כל רשות מקומית, כפופה למשרד הפנים, ועיריית ירושלים הפסיקה לספק שירותים מחוץ לגדר. 55,000 תושבים ישראלים נושאי תעודת זהות כחולה הופקרו בעצם לשירותיה של הרשות הפלסטינית, וגם לשליטתה. איך משרד הפנים מסכים עם תופעה כזאת, שרשות מקומית מפסיקה לספק שירותים ל-55,000 איש?
תודה. אדוני היושב-ראש, חברי חברי הכנסת, גם אני בעד גאווה לאומית. נדמה לי שאני לא חשוד בבית הזה כמי שמוחל בקלות על גאוותו הלאומית. אבל הגאווה הלאומית שלי לא יכולה להימדד בגובה הכיסא. האיוולת הזאת, והנזק שבא בעקבותיה ובגללה – כי היה ברור שאין עכשיו ברירה לישראל אלא לזחול ולהתרפס ולבקש סליחה – האיוולת הזאת מדאיגה אותי מאוד. יותר משהיא מעידה על דפוס התנהגות לא דיפלומטי ולא תרבותי, היא מעידה, אדוני היושב-ראש, על דפוס חשיבה, על איכות החשיבה המדינית של מקבלי ההחלטות שלנו. מה צריך לגרום לנו לחשוב שאיכות קבלת ההחלטות של הקפאת הבנייה שונה באופן מהותי מאיכות קבלת ההחלטות של שר החוץ, סגנו – ובגיבוי ראש הממשלה – בפרשת השגריר הטורקי? כל מי שמנתח מה ישראל מרוויחה או מפסידה מהקפאת הבנייה מבין שזה אסון מדיני, ציוני, מוסרי. זה כל כך ברור וכל כך שקוף, עד שנאמני ארץ-ישראל בממשלה לוקחים אותי הצדה ואומרים לי בפרצוף "שושו": נכון שזה נראה מטומטם, אבל דע לך, יש כאן משהו שאנחנו לא יודעים. כי לא יכול להיות שראש הממשלה היה עושה צעד כזה אם הוא לא היה יודע משהו שאנחנו לא יודעים. יש כאן אינטרסים גדולים של מדינת ישראל. כי כל נאמני ארץ-ישראל בליכוד, בישראל ביתנו, בבית היהודי, בש"ס, לא מעלים על דעתם אפילו שאפשר לאמץ מדיניות הרסנית כל כך לישראל, מנוגדת כל כך לכל מה שהם נבחרו בשבילו, אם אינטרסים חיוניים של ישראל לא היו מוטלים על הכף. לא יכול להיות שהם, שם בממשלה, לא רואים מה שכולנו רואים. אז בא הסיפור הזה של "להשפיל טורקי ולנוח" להוכיח: יכול להיות שהם, שם בממשלה, לא רואים מה שכולנו רואים. יכול בהחלט להיות שממשלת ישראל מקבלת החלטות אוויליות, הרסניות, לא משום שיש כאן משהו שאיננו יודעים. פשוט – תכירו, אלה מקבלי ההחלטות שלנו. בכל פעם שאנחנו מוכנים לקבל כמובן מאליו את תבונתם, את כושר הניתוח המדיני שלהם, את הכושר לחזות את התוצאות של מעשיהם, תזכרו את סיפור השגריר הטורקי והכיסא. אל תשכחו. זו הממשלה בישראל.
תודה, אדוני השר, על התשובה המפורטת. בלב השאלה מצויה גם הידיעה שאלפי סרטי הקלטה נמכרו בעבר כחומרי גלם ואבדו מספריית רשות השידור, בהיעדר מודעות. אבל כשיש אפשרות להעביר את הספרים לבית-הספרים הלאומי והאוניברסיטאי, שהפך להיות ספרייה לאומית בכוח חוק שהכנסת חוקקה, או למכור את זכות הראשונים להארוורד, נדמה לי שהשיקול הלאומי של אי-העברת ארכיון לאומי ממדרגה ראשונה כזאת צריך להוביל. קודם כול זה צריך לשבת בספרייה הלאומית, ואחר כך שהספרייה הלאומית תעביר זכויות להארוורד – זה יפה מאוד – אבל שהנכס יישאר בידי הספרייה הלאומית.
תודה, אדוני היושב-ראש. אני רוצה לשמח את כל הלבבות בישראל ולהגיד להם שבמדינת ישראל הכול בסדר. לפחות ממשלת ישראל בטוחה שהכול בסדר. כי יום שלישי, כמו יום שני, הוא יום חקיקה של הממשלה, והממשלה לא מצאה אפילו חוק אחד שהיא רוצה להביא לכנסת כדי לתקן משהו, לשפר משהו בישראל. סימן שהכול בסדר, אז תשמחו. והערה שנייה: הלילה, לפני 62 שנה בדיוק, יצאה לדרכה "מחלקת ההר". 37 אנשים. חלקם חזרו בחיים, אבל 35 נפלו, הם הל"ה, בדרכם לנסות ולהציל את גוש-עציון הנצור מן הכיבוש הערבי. אנחנו חשבנו שהמיתוס של "מחלקת ההר" ניצח, ושעם ישראל ניצח במלחמת השחרור. מסתבר ש-62 שנה אחר כך ממשלת ישראל עדיין מתייחסת לגוש-עציון כאל שטח כבוש ולא נותנת לבנות אפילו בית-ספר לילדים יהודים בגוש-עציון. זה יעמוד למשפט ההיסטוריה. תודה, אדוני.
אם לא יאשרו את זה יהיו התפרעויות.
תודה, אדוני היושב-ראש. אדוני סגן השר, כשתמהנו פעם אחר פעם איך זה שהפינויים הם ערב שבת, קיבלנו תשובה שאנשים עולים ממש ערב שבת. אבל האנשים נמצאים שם כל השבוע. אמרו לנו בוועדות שיש התרעה ביטחונית ולכן עולים להוריד אותם. עכשיו, מורידים את האנשים נושאי הנשק ומשאירים בשטח אנשים בלי נשק. לא משאירים שמירה עליהם, אף-על-פי שיש התרעה. בדיון האחרון אמר רמ"ט פיקוד מרכז שיש סיבה מינהלית להוריד אותם ויש סיבה ביטחונית – – –
ויש סיור קבוע. הוא אמר יש סיור קבוע ערב שבת שבא לנקות את חומש.
לא בשבת. אתה מדבר פה בשם שמירת החוק.
במקום שאתה סבור שמותר לך להפר את החוק.
אדוני היושב-ראש, רבותי השרים, חברי חברי הכנסת, אני מבקש לפתוח בקטע קצר מ"עיר דלתיים ובריח" של שמואל יוסף עגנון. מצאתי ב"לוח הארץ" מתשי"ב קטע קצר ומאיר עיניים. כותב כך עגנון בתשי"ב: "חופש הדעות הוליד את הסובלנות והסובלנות ילדה את הדמוקרטיה והדמוקרטיה אינה סובלת סובלנות, ועדיין אפשר לסבול אלמלא כל מיני פסלנות שעושים לשם הדמוקרטיה ואף על זה לא הייתי אומר כלום אלמלא לא ראו את עצמם כצדיקים גמורים, או אפשר באמת צדיקים הם בעיניהם, מאחר ששכח העולם מה אמת ונטל השקר את מקום האמת". חברי חברי הכנסת, ראו כמה משתבחים אצלנו בחוק-יסוד: כבוד האדם וחירותו. ואסור, כמובן, לפגוע בחוק-יסוד זה, אלא לתכלית ראויה ועל-ידי חוק מפורש, ובאופן מידתי. החוק שאני מביא לפניכם היום מתייחס, מבחינתי, למיתאר ברור שחזינו אותו, חווינו אותו, לקינו בו כבר כמה וכמה פעמים. יש הפגנה. גברים ונשים, צעירים וצעירות, מתנחלים ושאינם מתנחלים נאבקים למנוע גירוש יהודים מבתיהם, למנוע הרס של בתים. באה המשטרה לפזר את ההפגנה הזאת, ובדין היא עושה זאת, משום שההפגנה אולי בלתי חוקית, אולי הפינוי הוא על-פי חוק. אבל כשמופעל כוח פיזי כדי לפזר את המפגינים, כדי לעקור את האנשים מביתם או מהשטח שאליו הם נכנסו, באים שוטרים וגוררים מפגינות. שוטרים גברים באים וגוררים מפגינות. במקרה הטוב הם רק גוררים אותן. במקרה הרע הם מכים אותן. במקרה הגרוע הם גם מבצעים בהן מעשים מגונים, ואני מדבר על דברים שהיו, לא הזיות. תלונות שנחקרו, שוטרים שהורשעו בדין משמעתי. החוק שאני מציע בפניכם אומר, שכשיש עבירות על החוק מסוג מסוים, והמשטרה באה לפזר אותן, במקרים של התקהלות אסורה, התפרעות או אחיזת מקרקעין בכוח, יבואו שוטרים גברים לפנות גברים ושוטרות לפנות נשים. אבל המשטרה תבוא ותגיד לכם בשם השר לביטחון פנים שאין מספיק כוח-אדם, ושאי-אפשר לכבול את ידי המשטרה ולהקשות עליה ולשלוח שוטרות, כי לפעמים יש הרבה מפגינות. הדמוקרטים הגדולים שבינינו, חברי הכנסת, מדברים גבוהה-גבוהה על כבוד האדם וחירותו ועל זכות המחאה ועל חופש הביטוי וזכות ההפגנה. נניח, חברי החרדים, שיש הפגנה של חרדים מול מפעל "אינטל", כי יש מפעל שפועל בשבת, או חניון ציבורי, למשל, שמענו על מקרה כזה, שמופעל בשבת, והחרדים חוסמים את הכביש. באה משטרה לפנות אותם. האם תעלו על דעתכם שיבואו שוטרות כדי לגרור חרדים? הלוא אתם תמחו בקולי קולות. אבל להיפך, כמצוות הקואליציה, אתם תצביעו בעד. אולי ישלחו יום אחד שוטרות חצי מעורטלות כדי שהחרדים בכלל יברחו ממקום ההפגנה, ונפתרה בעיית העימות בכלל. כבוד האדם, גם כשהוא מפגין, איננו נתון לפרשנות מהסוג הזה או לנימוקים של חוסר כוח-אדם. כבוד האדם לא יכול להיות תלוי בחוסר כוח-אדם נקודתי בפיזור הפגנה. אז באים ואומרים לי: אל תגלגל עיניים, הלוא אתה בעצם לא רוצה שהשוטרים יפנו מפגינות, כי עוד מעט שוב מתכוון ראש הממשלה לעשות התנתקות חדשה, לפנות יישובים, להגיע להסכם ולגרש 100,000 יהודים, 200,000 יהודים מבתיהם. אתה רוצה למנוע עם חוק כזה, שלא יהיה אפשר לפנות בכוח את המפגינות. אבל לכן, חברי חברי הכנסת, הבאתי לכם מדבריו של שמואל יוסף עגנון: הסובלנות הולידה את הדמוקרטיה. אבל הדמוקרטיה שלכם, חברי הקואליציה, הדמוקרטיה שלכם שונאת סובלנות. כבוד האדם רק כשהוא עושה מה שהממשלה אומרת לו. לכל השאר לא מגיע כבוד אדם. חופש הביטוי הוא רק למי שאומר אמן לממשלה. דמוקרטיה לא סובלת סובלנות, אמר עגנון, ועושים פסלנות לשם הדמוקרטיה, ופוסלים ציבורים שלמים בשם הדמוקרטיה, כי הרי גם בימי ההתנתקות, חברי חברי הכנסת, הזכירו לנו – הכנסת חוקקה חוק, ולכן כל מי שפועל נגד החוק, פוסלים אותו. מותר לפגוע גם בכבוד האדם שלו, גם בחירותו. הדמוקרטיה שלכם, חברי הקואליציה, היא דמוקרטיה של אלו שהם צדיקים גמורים בעיני עצמם, אלא שהעולם הזה שלכם הוא עולם שהשקר הפך בו לאמת, ובשם הדמוקרטיה אתם מתירים לעצמכם לפגוע גם בכבוד האדם, גם בצניעות הנשים, כי הדמוקרטיה שלכם שונאת סובלנות. אז כמצוות הקואליציה, אני מניח שגם חברי הכנסת של ש"ס ואגודת ישראל והבית היהודי, שחרדים כל כך לכבוד התורה, גם הם ירימו ידם ויצביעו נגד החוק הזה, למרות שזה נגד התורה, למרות שזה נגד חוק כבוד האדם וחירותו, כי הקואליציה חשובה לכם יותר מהתורה. בשם מצוות הקואליציה אתם תהיו מוכנים לאפשר לשוטרים גברים לגרור מפגינות, לפגוע בצניעותן, והמהדרין גם יגלגלו עיניים ויאמרו: כבודה בת מלך פנימה, שלא תבוא בכלל להפגנות, ואז היא לא תוכל לבוא בטענות. חברי הכנסת, אתם יודעים שאני צודק, ואולי הייתם רוצים שיהיה כך, אבל אתם לא אמיצים מספיק כדי להצביע לפי מה שההלכה צריכה לחייב, אלא רק לפי מה שהקואליציה מחייבת, כי אחרת לא יהיה אפשר, חס וחלילה, לגרש יהודים מבתיהם. חברי הכנסת, יש כלל האומר: מצווה הבאה בעבירה, פסולה. על אחת כמה וכמה עבירה הבאה בעבירה. אתם מוכנים להמשיך ולאפשר פגיעה בצניעות בנות ישראל שנלחמות על ביתן כדי לאפשר גירוש והריסת בתים, רק בשביל זה אתם מוכנים, עבירה הבאה בעבירה. לפחות, אני מציע, קומו וצאו מהאולם, כי אם תישארו כאן, חברי הכנסת הדתיים, אם אתם תישארו באולם הזה ותצביעו נגד החוק הזה, לעולם לא תוכלו להתלונן בפני איש כשיעשו לכם אותו דבר ממש, וגם לא תוכלו לומר שלא הרמתם ידכם נגד התורה. תודה רבה.
תודה, אדוני היושב-ראש. שמענו את דברי השר – בשם היעילות והמהירות מכשירים כל שרץ. בשם היעילות והיכולת של המשטרה לפזר הפגנה מוכנים לעבור על חוק-יסוד: כבוד האדם וחירותו, מוכנים לעבור על חוקי התורה, מוכנים באמת לפגוע בגלוי ובצורה בוטה במפגינות, על-ידי שוטרים גברים, בשם היעילות והמהירות. חברי הכנסת, יש בקואליציה הזאת פער בלתי נסבל בין העקרונות ובין יישומם, מהרגע שהקואליציה מוכנה לפסול ציבור שלם או מאבק של ציבור שלם, הם מוכנים לפסול גם כל צעד חוקי שבא להתמודד עם יכולתו של הציבור הזה לעמוד על זכויותיו. ולכן קראתי באוזניכם מה שאמר עגנון, ואשוב ואקרא – –
– – משום שהדמוקרטיה שלכם, חברים, היא בדיוק מה שתיאר עגנון, דמוקרטיה בעירבון מוגבל. עקרונות על-תנאי, עקרונות נעלים שמשועבדים ליכולת הטכנית של המשטרה לפזר הפגנות. חופש הדיבור הוליד את הסובלנות, והסובלנות ילדה את הדמוקרטיה. אבל הדמוקרטיה אינה סובלת סובלנות, הדמוקרטיה שלכם לא סובלת סובלנות. ועדיין אפשר לסבול, אלמלא כל מיני פסלנות שעושים לשם הדמוקרטיה. הדמוקרטיה שלכם פוסלת את זכותו של ציבור שלם להיאבק על ביתו, על ארצו. ועל אף זה לא הייתי אומר כלום, אלמלא לא ראו את עצמם צדיקים גמורים. השר לביטחון פנים מציג לכם מצב – שהוא רואה את עצמו צדיק גמור, משום שהוא בא לאכוף את החוק, ומי צדיק גמור יותר ממי שאוכף את החוק? או אפשר באמת צדיקים הם בעיניהם, מאחר ששכח העולם האמת ונטל השקר את מקום האמת. אתם חיים ב"1984". אתם חיים במקום שבו השקר הופך להיות אמת, ובשם היעילות והמהירות של המשטרה בפיזור הפגנות, אתם רומסים חוקי-יסוד, רומסים את חוקי התורה ומגלגלים עיניים, כי אתם צדיקים גמורים. תודה רבה.
גברתי היושבת-ראש, אדוני ראש הממשלה, רבותי השרים, חברי חברי הכנסת, על שלושה דברים מגיעות לך, אדוני ראש הממשלה, ברכות: על כך שאתה מגיב מייד בעזה כל פעם שיורים עלינו; על כך שהממשלה החליטה להקים גדר הפרדה עם מצרים; ועל כך שאתה לא מבליג על ההסתה של אבו מאזן כאשר הוא מחליט לקרוא כיכר על שמה של דלאל מוגרבי ואתה מוחה על כך. על שלושה מגיעות לך ברכות ובזה הסדר: על הראשונה, בלא סייג; על השנייה בהסתייגות, משום שאומנם החלטת על הקמת גדר, אבל אין עוד לוחות זמנים ואין עוד תקציב, אבל גם החלטת ממשלה זה משהו; והשלישית, ברכה חצויה, משום שעל ארבעה לא אשיבנו, אדוני ראש הממשלה. אומנם לא מחלת על כבודה של ישראל וכאשר אבו מאזן קושר קשרים לטרוריסטית שרצחה 37 יהודים בכביש החוף, מחית על כך. אבל, אדוני ראש הממשלה, אתה טוב בתיאוריה ונכשלת בטסט. אתה מתחנן לאבו מאזן – שאתה יודע שהוא מטיף לטרור – אתה מתחנן אליו שיבוא ויהיה הפרטנר שלך להקמת מדינה ערבית בארץ-ישראל. אדוני ראש הממשלה, למה בעצם אתה לא מדבר ישירות עם ה"חמאס"? משום שהם שוללים את קיומה של מדינת ישראל, משום שהם מוסלמים פנאטיים, משום שהם דוגלים בטרור, מה שהם קוראים "התנגדות". ואבו מאזן הוא לא כזה? יש לי חידה בשבילך, אדוני ראש הממשלה. מי אמר בטלוויזיה הפלסטינית, ב-31 בדצמבר בשנה שעברה: אין לנו שום חילוקי דעות עם ה"חמאס", לא בנושאי אמונה, לא בנושאי מדיניות ולא בנושאי התנגדות. אין שום דבר שיש לנו חילוקי דעות אתם. אינני מבין – אומר אבו מאזן – מדוע אין הם חותמים על הסכם הפיוס אתנו. זה הפרטנר שלך, אדוני ראש הממשלה, אתו אתה מבקש לשבת, כדי שיסכים לקבל ממך את יהודה ושומרון. בשבוע שעבר, אדוני ראש הממשלה, דלפה התוכנית האמריקנית שיש עליה יותר מטביעת אצבע אחת של נשיא המדינה שמעון פרס, אולי בברכתך, אדוני ראש הממשלה – גבולות 67' עם פיצויים בשטח, תיקוני גבול בתוך תשעה חודשים, ירושלים בירת פלסטין, פליטים, ערבויות אמריקניות לערבים לביצוע התוכנית בתוך שנתיים. זו התוכנית האמריקנית שדלפה. אדוני ראש הממשלה, איך אתה יכול להביט בפניך במראה? אתה יודע, וכל מי שרוצה לדעת יודע, כי זה מה שאתה מתכנן לנו. אז אולי הערבים יצילו אותנו מהתוכנית הזאת, אבל זו לא אסטרטגיה, זה הימור על גורלה של מדינת ישראל. כל מי שלא מפחד להביט נכוחה במציאות הזאת יודע כי זו האמת. כל מיני תמימים ומיתממים סביבך, אדוני ראש הממשלה, עוד משלים את עצמם ומשווקים את השקר הזה, אבל הם מרדימים את כל המחנה הלאומי כדי שלא יתעורר מוקדם מדי, רק שיתעורר מאוחר מדי. משפט לסיום, גברתי היושבת-ראש. אדוני ראש הממשלה, אתה שאמרת: מי שאומר כן למדינה פלסטינית אומר לא למדינת ישראל – אומר היום לא למדינת ישראל. בשביל זה, מר נתניהו, אתה מקפיא 350,000 יהודים ביהודה ושומרון? דברים שרואים מכאן לא רואים משם? פתאום אתה לא רואה את היהודים ביהודה ושומרון, אפילו לא בשביל לבנות להם כיתות לימוד, אדוני ראש הממשלה? יש בנו כאלה שעוד משלים את עצמם שאין ברירה והממשלה יודעת מה היא עושה, וכנראה יש אילוצים שאנחנו לא מכירים. אז מי שחושב כך צריך לזכור את הפיאסקו של "להשפיל טורקי ולנוח" ולהבין שלא תמיד הממשלה הזאת יודעת באמת מה היא עושה. תודה רבה.
תודה, אדוני השר, על התשובה המפורטת. האם נכון המיתוס או שאגדה הוא ולא היה ולא נברא, שחברת "מקורות" פותחת בנגב ברזים חינם, כדי שלא יפרצו לצינורות וסתם יגנבו מים?
תודה. אדוני היושב-ראש, אדוני סגן השר, חברי חברי הכנסת, שתי הערות על דוח מבקר המדינה בתחום מערכת הביטחון – ואני מקווה שלפחות הפעם לא יהיו לי ולסגן שר הביטחון ויכוחים על העובדות, כי מה שאני אומר מצוטט מן הדוח. צה"ל אומר שבשנים הקרובות יהיו חסרים לו 12,000 חיילים. הוא נאבק על מיצוי כוח-האדם שברשותו. אז מה הוא עושה? הוא משאיל 10,400 חיילים מחוץ למערכת הביטחון, מדי שנה, שליש מהם בלי שום קשר למשימות ביטחוניות, למשטרה – שח"ם, לא מג"ב, זה נספר אחרת; למשרד החינוך; לפקידות במשרד הביטחון או בלשכת הקשר "נתיב". הופכים את צה"ל לסוכנות לכוח-אדם זול, ושום דבר חוץ מכסף ולחצים פוליטיים לא גורם לזילות הזאת בשירות הצבאי. צה"ל צריך את החיילים האלה. צה"ל אומר את זה בתגובת ראש הממשלה לדוח הזה, בכריכה הירוקה, המונח על שולחנותינו. מתעלמים ממה שצה"ל אומר בגלל כסף ובגלל לחצים פוליטיים. אז מינו את ועדת בן-בסט, שאמרה שצריך לצמצם את זה, ואחר כך מינו ועדת שרים משותפת ועוד ועדת מנכ"לים. מגלגלים את זה מדי שנה מוועדה לוועדה, חמש שנים, אבל לא עושים שום דבר, וצה"ל מוציא מהסד"כ שלו 10,400 חיילים, כשהוא אומר שהוא צריך עוד 12,000 חיילים. שיא החוצפה, אדוני סגן השר, הוא בעניין "נתיב". ועדת החוץ והביטחון של הכנסת, וגם את זה כותב מבקר המדינה, לא אישרה להציב חיילים ב"נתיב". אז מה, מערכת הביטחון לא הציבה? פשוט צפצפו על הכנסת, כמו שקורה מפעם לפעם. ועדת החוץ והביטחון של הכנסת אמרה, אז אמרה. עניין שני, שוב, המחסור בחיילים בצה"ל. צה"ל נבהל ממגמת השחרור של חיילים לפני תום שירות. ב-2006 היא הגיעה ל-17.7% שלא סיימו שירות. הרמטכ"ל נתן פקודה לצמצם את הנשר. הוא אמר 3% בתר"ש – תוכנית רב-שנתית – 1% שלם בשנה הראשונה. צה"ל הצטיין, בשנה הראשונה למאמץ הוא כבר קיצץ את הנשר ב-4%. נפלא. הוא צריך לקבל אות הצטיינות על זה, אבל מבקר המדינה בדק מה קורה לחיילים שלא שוחררו. אז הסתבר שזה ישראבלוף, אדוני סגן שר הביטחון, כאילו. לא שחררו אותם, אבל שליש מהם היו בנפקדות ובעריקות, ועוד 10% שוחררו בגלל אי-התאמה. אי-התאמה – היה צינור פליטה של אנשים. אז עכשיו שינו את השם שלו ל"התנהגות רעה וחמורה". מה קרה לחיילים שסירבו לשחרר אותם על רקע של אי-התאמה? כמעט מחציתם – 44% – כותב מבקר המדינה, בנפקדות או בעריקות. כל מפקד חייב לראיין חייל שיש לו תב"ן – תקופה בלתי נחשבת לשירות – מעל 90 יום. אבל אם מראיינים אותו ומעבירים אותו לוועדת אי-התאמה, אז אולי ישחררו אותו מצה"ל, וצה"ל קיבל פקודה מהרמטכ"ל לא לשחרר. אז יושבים בצבא 2,500 חיילים עם תב"ן מעל 120 יום, שלא רואיינו ולכן לא שוחררו. אנחנו מרמים את עצמנו, אדוני סגן שר הביטחון?
אדוני היושב-ראש, חברי חברי הכנסת, אנחנו עוסקים לכאורה בשתי ישויות שאינן מדינות, הונג-קונג וטייוואן, ולכאורה, מה אכפת לנו, אם יהודי שנמק בכלא בטייוואן על סחר בסמים, שיימק בכלא אצלנו במקום בטייוואן. אבל צריך להסתכל על המדרון החלקלק שאנחנו עומדים בו, ותיכף נבדוק את השאלה אם זו פרנויה או לא. האם העובדה שאנחנו מכניסים ישויות שאינן מדינה בדלת האחורית הזאת, מעצימים את מעמדן – מבחינת החוק שלנו. הלוא באמת לטייוואן אין הדבר מעלה ואין הוא מוריד כלל. אבל מבחינתנו, זו דלת אחורית להכנסת ישויות נוספות שאינן מדינות. אבל בתוספת לחוק כתוב במפורש, רק טייוואן והונג-קונג, אז מה אני מערים פחדים על הציבור? אז לא בחוק הבא אלא בחוק שאחריו, אנחנו עוסקים בדיוק באותה מאטריה משפטית – החלת החוק על ישויות שאינן מדינות, ועוד מעט נעסוק בחוק שעוסק במתן שוחד לעובדי ציבור לישויות שאינן מדינות, ושם כבר הרשות הפלסטינית בפנים. וזו הדאגה וזה החשש. גם אם אין סיבה להתנגד למה שכתוב בחוק, יש חשש אמיתי מפני הפתח שהוא פותח. כאשר אנחנו מתחילים להחיל את חוקי המדינה שמתייחסים למדינות אחרות וליחסים של ישראל עם מדינות אחרות ומחילים עליהן חוקים, הצעד הבא, שיחילו עוד ועוד חוקים גם על הרשות הפלסטינית ויעצימו את מעמדה למעמד של מדינה. ולכן אנחנו מתנגדים לחוק הזה. תודה רבה.
אדוני היושב-ראש, תודה, חברי חברי הכנסת, בחוק הזה, כמו בחוק הקודם שדיברתי עליו, החוק לנשיאת עונש מאסר במדינת אזרחותו של האסיר, הפעם אנחנו עולים מדרגה: אם בחוק הקודם אמרנו שמחילים אותו גם על ישויות שאינן מדינות, כמו הונג-קונג וטייוואן, אז את החוק הזה מחילים במפורש על הרשות הפלסטינית. אני בוודאי נגד מתן שוחד; נגד מתן שוחד בבית ומחוץ לבית; למדינות, לארגונים, לגופים, למה שאתם רוצים. אבל כאשר לוקחים חוק שאמור לחול על מדינות, ומחילים את החוק על הרשות הפלסטינית, נותנים לה מעמד של מדינה. עוד צעד במתן מעמד של מדינה. לו היו רוצים להימנע מכך, נכון היה, לו הממשלה היתה באה לא לתקן את החוק הזה, אלא לחוקק חוק מיוחד – להעתיק את כל סעיפי החוק שאוסרים מתן שוחד מחוץ למדינת ישראל, ויקראו: איסור מתן שוחד לפקידי הרשות הפלסטינית – ואז הייתי תומך בחוק. אבל כשהופכים את הרשות באיזה נספח לחוק קיים, ומעצימים את מעמדה של הרשות ונותנים לה מעמד – אומנם של רשות שאינה מדינה, אבל היא נכנסת בין שאר הנערים בעלייה לתורה הזאת, אנחנו חוטאים לדברים שאנחנו מאמינים בהם באמת – שאסור להקים מדינה ערבית בין הירדן והים, שאסור להקים מדינה פלסטינית ביהודה ושומרון. מי שחושב שבאמת זה אסון למדינת ישראל אם תקום מדינה כזאת, ראוי לו שלא יתמוך בחוק הזה, ויקרא לממשלה לתקן את החוק. לעשות חוק מיוחד לרשות – בסדר. אבל צריך להיזהר שבע פעמים שלא ישתמע מתוך החקיקה הזאת שאנחנו מחוקקים היום שאנחנו נותנים מעמד של מעין מדינה לרשות הפלסטינית. תודה רבה.
תודה, אדוני היושב-ראש. משפט סניגוריה אחד על חבר הכנסת נפאע: אני חושב שהוא באמת היה צריך להיות מופתע. אחרי כל כך הרבה שנים שהיועץ המשפטי לממשלה מתעלם מחברי כנסת ערבים שמבקרים במדינות אויב, לא היתה לו שום סיבה לחשוב שדווקא אליו הוא ייטפל. הוא צריך בכלל לטעון להגנה מן הצדק. אבל אני מבקש לדבר על פגיעה באזרחים חפים מפשע. לצערנו, חיל אוויר שנלחם נגד טרוריסטים בצפון המדינה פגע, כנראה בשוגג, במסיבת חתונה, והרג 16 איש, רובם נשים וילדים. אנו מגנים, כמובן, את הפשע הזה, שהוא בגדר רצח עם. חיל האוויר הוא סעודי, המורדים הם ה"חות'יין" בצפון תימן, ואני בטוח שכל חברי הכנסת הערבים כבר פרסמו לפני הודעות גינוי לטבח ולרצח העם הזה; או שלא. ארגון "אמנסטי", אגב, קורא לשלטונות סעודיה לחקור. הוא לא מאשים אותם בפשעי מלחמה, וזה כנראה תסביך שלנו כשאנחנו חושבים שארגוני השמאל הבין-לאומי הם צבועים. תודה רבה.
– – – זה לא מן הצבועים – – –
אדוני היושב-ראש, רבותי השרים, אני רוצה להסביר לכם למה צריך להעביר את זה לוועדת העבודה, הרווחה והבריאות – כי מדובר בנושא בריאותי. יש פה עניין של רעש. במדרג הרעשים שאני מכיר – ציוץ ציפורים, תזמורת קאמרית, להקת רוק כבד, רעש של טנק "מרכבה" – הדרגה הבאה היא הרעש שמיוצר באולם המליאה כשתופסים את הערבים ואת השמאל הישראלי בבגידה.
פה מתחילה כמות כזאת של רעש שאי-אפשר לסבול בכלל.
אי-אפשר בכלל לסבול את כמות הרעש שמייצרים כאן כשמתחיל דיון שמנסה להאשים את השמאל הישראלי והערבים בבגידה. אז אני מציע להעביר את הנושא לוועדת הבריאות, ושם יבדקו למה אתם עושים כל כך הרבה רעש.
– – – אמרתי: כשמאשימים אתכם בבגידה – – –
אדוני היושב-ראש, תודה, אדוני השר, חברי חברי הכנסת, רק בשולי הדיון הקודם, כי הוא עוסק באותו נושא ממש: השר איתן אמר שכלי של ועדת חקירה פרלמנטרית לא ראוי לעניין הזה. ועדת חקירה פרלמנטרית זה משהו בלי שיניים. הוא בערך כמו דיון במליאה, הוא בערך כמו הצעת חוק שנופלת והיוותה עילה לנאום של עשר דקות. אבל הסיבה האמיתית להקמת ועדת החקירה הזאת היא כי לתחושתנו נחשף פרצופם האמיתי של חלק מהארגונים שנתמכים על-ידי הקרן החדשה לישראל. חלקם באמת פועלים כמו ה"דעוה" של ה"חמאס". גם שם נותנים כסף לצדקה כדי להכשיר טרור. הקרן הזאת תורמת לארגונים שחלקם רוצים להשמיד את מדינת ישראל כמדינה יהודית וציונית. הם סוג של מחרטת "קסאמים", שפועלת במסווה של בית-חרושת לצינורות השקיה להפרחת השממה, או מחבל ערבי במדים של אמא תרזה. לתשובת המדינה לדוח-גולדסטון, שתי הערות: התשובה בעיקרה טובה או נכונה אבל כמה היא מאוחרת. יש דברים שכשהם מגיעים כל כך מאוחר, עבר זמנם בטל קורבנם. אנחנו זוכרים מה היה עם הריגת הילד מוחמד א-דורה. עד שהמדינה נזכרה שאולי זאת עלילת דם ויכול להיות שחיילי צה"ל בכלל לא יכלו להרוג אותו בגלל כיווני ירי ועמדות ירי, ועד שנזכרו לחקור ולהכחיש ולהגיד: זה לא אנחנו – התקבע המיתוס. כבר יש כיכרות בעולם, כבר יש בולים בעולם, והיום אפשר להגיד: זה לא אנחנו, זה הם, אם בכלל הרגו אותו. זה לא יעזור. אם לא מייצרים תשובה בזמן-אמת, אדוני סגן השר, לפעמים התשובה הזאת כבר לא עוזרת. הערה נוספת אחת: התשובות ביחס להעמדתם לדין משמעתי של מפקדי צה"ל, של מפקד אוגדה, של מפקד חטיבה, היו סותרות ומבולבלות. אמרו שהעמידו אותם לדין על זרחן לבן. אחר כך נזכרו שזרחן לבן בכלל איננו אסור על-פי דיני המלחמה. יש בעיה להשתמש בתחמושת רגילה ובתחמושת זרחן מול אוכלוסייה אזרחית. מותר להשתמש בה רק כשהמחבלים פועלים מתוך האוכלוסייה האזרחית, ונוצרו בלבול ואי-הבנה האם הועמדו קציני צה"ל לדין, על מה הם הועמדו. אני חושב שלא היה צורך להעמיד אותם בכלל לדין, אבל אם כבר העמידו לדין, אז למה הסתירו את זה? ואם הסתירו, למה הכחישו אחר כך? הממשלה יצאה בתשובה הזאת, לפחות בפרק הזה שלה, לא טוב, מבולבל למדי, ולא מדברת בקול אחד. תודה רבה.
אדוני היושב-ראש, אדוני השר, אדוני סגן השר, חברי חברי הכנסת, כשממשלת ישראל מחליטה להקים גדר בגבול מצרים, ההחלטה הזאת צריכה להיות מלווה בתקצוב, כי ברור שהשאלה המיידית שעולה היא, כמה זה עולה לנו. אם ממשלת ישראל, לצורך העניין, התחילה להקים גדר בגבול מצרים, ואחר כך החליטה להפסיק לבנות את הגדר, גם אז צריכה מייד לעלות השאלה כמה זה עולה לנו. ברור שיש חוזים עם קבלנים, ברור שהושקעו השקעות שאי-אפשר לעצור בשריקה ולצפות שהן לא ימשיכו לעלות כסף תקופה מסוימת. לכן אפילו החלטה על הפסקת הקמת גדר היא החלטה שצריכה תקצוב בצדה. כשהקבינט החליט להקפיא את הבנייה, ואני בצדק לא מתעסק כאן כרגע בתבונה שהיתה מאחורי ההחלטה הזאת, האם התכלית היתה ראויה, האם היא הושגה, האם לא הגענו למצב שבו אפשר להודיע שהתכלית לתת לפלסטינים תירוץ להצטרף למשא-ומתן, כיוון שזה לא הושג, אפשר להסיר את ההקפאה – נעזוב את העניין המדיני, פוליטי, אזרחי, מוסרי, ציוני – כשמקבלים החלטה כזאת, אי-אפשר לקבל אותה באופן רשלני כל כך בלי לשים סכומי כסף בצדה. גם ההחלטה להפסיק לעשות משהו עולה כסף. אנחנו מכירים במערכת הביטחון פרויקטים ביטחוניים של שנים רבות, ואנחנו יודעים שכשמחליטים מטעמים שונים לקצץ תקציב פיתוח של משהו – אנחנו יודעים כמה עולה לסגור פיתוח. אנחנו צריכים להבין שסגירה, הקפאת בנייה ביהודה ושומרון, זאת החלטה שהפסדה בצדה. ואי-אפשר, מדינה מתוקנת לא יכולה להתעמר פעמיים באזרחים שלה; פעם בזה שהיא אומרת: הושבתי אתכם במקום שמותר לכם להיות בו, על-פי החלטות ממשלה, ואנחנו חושבים שמותר לכם לגור שם ולגדל שם ילדים, אבל פתאום החלטתי שאסור לכם לבנות בית חדש – גם לעשות את זה וגם להגיד להם "ולא נפצה אתכם", זה בלתי אפשרי. כשאומרים להם: כן, נפצה אתכם, אבל ברור לכול שאלה דיבורים ריקים, שאין מאחוריהם תקציב, שאין מאחוריהם מנגנונים, שאין מאחוריהם מספר טלפון למי האזרח הפגוע פונה – וישבנו בדיוני ועדת משנה לענייני איו"ש בעניין הזה והסתבר שבאמת אין עם מי לדבר, אין את מי לתבוע, אין למי להגיש תביעה, אין ממי לקבל את הכסף – זו החלטה חסרת אחריות. אני מקווה שהכנסת בדיון היום תקבל החלטה שתחייב את הממשלה להעמיד בצדה של החלטת ההקפאה גם מנגנון ראוי לפיצוי למי שנפגע ממנה. תודה רבה.
אדוני היושב-ראש, אדוני השר, חברי חברי הכנסת, התיקון שאני מציע לפקודת הרופאים הוא פשוט. הוא נהוג ברוב המדינות שביקשנו מהממ"מ לסקור, והוא אומר שרופאים בישראל צריכים להיות בעלי ידע בסיסי בעברית. אין לנו סטטיסטיקות טובות או לא טובות ביחס למספר הטעויות הרפואיות שאירעו כתוצאה מחוסר תקשורת בין רופא לחולה, אבל זה כמעט מובן מאליו – לא רק היכולת של רופא לדבר עם החולה שלו אלא גם היכולת או ההכרח של רופא לעיין בתיק הרפואי, לדעת מה אבחנו קודמיו, מאילו סיבוכים סבל החולה בניתוחים קודמים או מתרופות קודמות. זה דבר כמעט ראשוני. ההסתייגות שהיתה לשרת הקליטה, שחששה אולי שהחוק עלול לפגוע ברופאים עולים, הוסרה לאחר שהשינויים שהיא ביקשה הוכנסו בחוק, וניתנו הבהרות שאנחנו לא מתכוונים לערוך בחינה בהכרח. בחינה היא אחת האפשרויות, אבל אם רופא הוא בוגר אולפן, למשל, ויביא תעודה ממנהל האולפן שהוא סיים שהוא בעל ידע בסיסי בעברית, הוא יוכל לעמוד בתנאי החוק הזה ולקבל רשיון קבוע כרופא במדינת ישראל. אני מבקש מכם לתמוך בחוק בקריאה ראשונה. תודה רבה.
תודה. אדוני היושב-ראש, אדוני השר, ביהודה ובשומרון קיימים כמה מתקני טיהור שפכים שאינם מופעלים, חלקם בגלל חוסר שיתוף פעולה עם הרשות הפלסטינית, ואחרים הקמתם תקועה בגלל עיכובים במשרד הביטחון. מה בכוונת המשרד להגנת הסביבה לעשות בעניין זה?
לפי המשוואה של חבר הכנסת טיבי זה בערך 12 דקות.
אדוני היושב-ראש, אדוני השר, חברי חברי הכנסת, כיוון שנשכתי את הלשון כעצתך, אני לא אגרר לתגובה על דבריו של חבר הכנסת טיבי, שחש חובה לעצמו לייצג את אויבי ישראל. אני רוצה לדבר על בעיית בריאת יש מאין, שזו בעיה אמיתית מאז בריאת העולם, כי הבורא יודע לעשות דבר כזה, אבל סגן השר אילון מתיימר להתחרות בבורא עולם. אני קורא את הנושא: צירופם של ערביי ישראל לפלסטין. "שו האד'א" פלסטין? "ראחת" פלסטין. יש מדינה פלסטינית? למה אתה רוצה לצרף אותם? אין מדינה פלסטינית, ואם זה תלוי בערבים של יהודה, שומרון ועזה, גם לא תהיה מדינה פלסטינית, בטח לא בגבולות 67'. הם רוצים הכול. הם לא רוצים מדינה פלסטינית שמישהו פה מתכוון להסכים לה. אם זה יהיה תלוי בי או בנאמני ארץ-ישראל, שיודעים שארץ-ישראל ניתנה לעם ישראל על-פי תורת ישראל, לעולם לא תהיה מדינה פלסטינית. אז על איזו פלסטין אתה מדבר? אבל אי-אפשר להתייחס ברצינות רבה מדי לדבריו של סגן השר, כי זו לא באמת תוכנית. זו ססמת בחירות מאוד מוצלחת, שהביאה לישראל ביתנו 15 מנדטים – נאמנות, אזרחות – 15 מנדטים קיבלו בזכות הססמה הנפלאה הזאת. אבל מה עשיתם אתם בממשלה באמת, חוץ מכמה נאומים, חוץ מכמה ססמאות? חוק אחד העברתם? ערבי אחד הזזתם ממקומו? כלאם פאד'י.
יותר משסגן השר פרס בפנינו תוכנית, הוא שילם מס שפתיים למצע מפלגתו, כדי שהבוחרים של ישראל ביתנו לא יחשבו חלילה שהמפלגה שכחה את הבטחותיה לבוחר לפני הבחירות. בהבל פיו הוא מגרש את הערבים, כאילו שהרעיון להעביר שטחים עם תושביהם הוא רעיון ישים במדינת ישראל שאנחנו מכירים. נגיד, חס וחלילה – נגיד, חס וחלילה – שמדינת ישראל החליטה להתאבד ובאמת להקים מדינה פלסטינית ביהודה ושומרון, ונניח, חס וחלילה, שהערבים החליטו ליישם את תורת השלבים ולקבל את התוכנית הזאת. מדובר במיליון אזרחי ישראל. נגיד רק אלה שקרובים ל"קו הירוק", שאפשר להעביר אותם – 250,000 – נגיד אום-אל-פחם; ערבי באום-אל-פחם, אזרח ישראל, מחר הולך למשרד הפנים ומשנה את הכתובת לסביון. אתה תרוץ אחריו בכל המדינה כדי להעביר אותו עם השטחים שלו לפלסטין? זה באמת תוכנית יישומית או שזה ססמת בחירות ריקה מתוכן? וזה עוד לפני שהתמודדת עם בג"ץ ועם "בצלם", עם השמאל ועם הימין, כי גם אנחנו לא חושבים שאפשר להעביר חתיכות מארץ-ישראל לאיזו מדינה של הערבים, כי כאמור, ארץ-ישראל שייכת לעם היהודי, לא לערבים. תודה רבה.
אדוני היושב-ראש, רבותי השרים, חברי חברי הכנסת, אני מתכבד להביא בפניכם את הצעת הסיכום מטעם סיעת האיחוד הלאומי בנושא פיצוי נפגעי הקפאת הבנייה. הכנסת קובעת כי הקפאת הבנייה בהיקף חסר תקדים שהוטלה על המתיישבים היהודים ביהודה ובשומרון היא מעשה אנטי-ציוני ואנטי-מוסרי ומעשה איוולת מדיני, הפוגע באופן בלתי מידתי בזכויות יסוד ולצורך תכלית בלתי ראויה בעליל. הכנסת קובעת כי ההחלטה, שהתקבלה תחת לחץ כבד של הממשל האמריקני ומתוך ציפייה שהיא תסלול דרך לפתיחת משא-ומתן עם הרשות הפלסטינית – החלטה כזאת דינה להתבטל לאלתר משלא הושגה התכלית שלשמה התקבלה החלטת ההקפאה. הכנסת קובעת כי יש לפצות לאלתר כל מי שנפגע מההחלטה השרירותית הזאת באמצעות קביעת קריטריונים למתן הפיצויים, ועדות קובלנה וערר, שבהן מיוצגים גם תושבי יהודה ושומרון כנציגי הציבור שנפגע, מנגנוני דיון מהירים ותשלום בתוך חודש ימים לנפגעים. הכנסת קוראת לממשלה להחיש תהליכי תכנון ביהודה ושומרון על מנת שניתן יהיה להתחיל בעבודות בפועל מייד עם הסרת ההקפאה. תודה רבה.
אדוני היושב-ראש, תודה, גברתי השרה, חברי חברי הכנסת – – –
תמיד תענוג מיוחד לדבר אחרי חבר הכנסת טלב אלסאנע, בייחוד שאני רוצה להסכים אתו, שאנחנו אשמים, וצריך לסיים את הכיבוש: לסיים את הכיבוש הערבי של ארץ-ישראל, שהתחיל במאה השביעית – ואני אגיד את זה שוב ושוב ושוב. ולא רק את הכיבוש הערבי צריך לגמור, אלא גם את תוצאותיו, קרי החוצפה הערבית, שיכולה לבוא ולדבר מעל הדוכן הזה על כך שלעם היהודי אין זכויות בירושלים, ואם יש, אלה זכויות דתיות. בסדר. אנחנו אשמים, כי אנחנו מרשים לדבר הזה להמשיך להתקיים. אבל, שתי הצעות אי-אמון הונחו בפנינו. אחת בנושא קריסת בתי-החולים והשנייה בנושא הבנייה הבלתי-חוקית הערבית בירושלים, ולצורך היעילות אני מציע לצרף את שתי ההצעות האלה, ואני מבקש לדבר על אוזלת ידה של ממשלת נתניהו להרוס מאות בתים של ערבים בירושלים. אכן, מצבה של מערכת הבריאות קשה, בכי רע, אבל למען היושר ולמען הסטטיסטיקה והנתונים, המצב לא יותר קשה ממה שהכרנו לפני שנה ולפני שנתיים. תסתכלו על נתוני התפוסה במחלקות פנימיות לפני שנתיים: 125% פלוס מינוס, מדי שבוע עולה ויורד, לפי הקור ולפי הגשם. תסתכלו על מספרי המונשמים מחוץ למחלקות טיפול נמרץ. הדברים האלה לא השתנו באופן דרמטי. מצבה של מערכת הבריאות קשה, בכי רע, אבל דומה מאוד למה שהיה לפני שנה ושנתיים, ואם היו לנו תקוות שנשנה במשהו את העומס על מערכת האשפוז ואם נקל על מצוקת החולים ועל מצוקת בתי-החולים על-ידי הקמת בית-חולים באשדוד, אז בא האוצר, שהוא השולט האמיתי במערכת הבריאות שלנו, ודחה את הקמת בית-החולים באופן כזה, שעד שנראה מיטות אשפוז נוספות במדינה, באמת עוד הרבה מאוד חולים יונשמו מחוץ למחלקות והרבה מאוד חולים ישכבו במסדרונות, ומערכת הבריאות לא צפויה לאיזה שיפור דרמטי בשנים הבאות. אבל בעניין הריסת הבתים, באמת מדובר באוזלת יד של הממשלה הזאת. כי נבנו מאות בתים לא חוקיים של ערבים בירושלים, אולי אלפים, ועשרות אלפים בנגב ובגליל. והממשלה, מפעם לפעם, באמצעות משטרת ישראל, מקצה כמה מאות שוטרים לביצוע הריסה, והיא טוענת שאין לה כוח-אדם להקצות כל יום מאות שוטרים לביצוע הריסות, אז היא עושה את זה כדי לצאת ידי חובה, כדי לא לבוא ולהציג כאילו היא לא עושה שום דבר. אבל בתחום הזה – יש עשרות אלפים של בתים לא חוקיים, אלפי צווי הריסה, ומה שמבוצע בפועל זה עשרות או מאות בודדות של צווי הריסה. לעומת זאת, יש בית אחד – גם הוא בית לא חוקי שנבנה על-ידי ערבי – בשכונת כפר-השילוח בירושלים, אלא שהוא נבנה על-ידי ערבי בשביל יהודים – "בית יהונתן". על הבית הזה שמה מערכת אכיפת החוק, הפרקליטות, את כל כובד משקלה. הפרקליט מציק ומעיק ולוחץ על עיריית ירושלים לעמוד בצווי הריסה של בית-המשפט. אומרת עיריית ירושלים: יש מאות צווי הריסה אחרים, אנחנו לא יכולים להיות לוקים באכיפה לא שוויונית. אומרים: לא, את זה תאטום, ואת זה תפנה, כי ככה אנחנו רוצים. מערכת אכיפת החוק שלנו לוקה באי-שוויונות, ואם אכן יבצע ראש עיריית ירושלים את צווי האיטום והפינוי וההריסה על "בית יהונתן", באמת שמול החוק לא תהיה לו ברירה, וכל אלה שרוממות החוק בגרונם צריכים יהיו לתבוע בשם אותה אכיפת חוק הריסה של מאות בתים של ערבים בסילואן. האם זה מה שאבירי החוק רוצים – שבאמת תהיה אכיפה וייקוב הדין את ההר בעניין הזה? בא ראש עיריית ירושלים ומציע תוכנית כוללת לאגן הזה. אומרים לו: לא, קודם תהרוס, קודם תאטום, קודם תפנה את "בית יהונתן", אחר כך תביא את התוכניות האחרות שלך לגבי בתים ערביים בירושלים. הדבר הזה הוא באמת בלתי נסבל. הטענות והתביעות לאכוף את החוק באופן סלקטיבי נגד "בית יהונתן" בכפר-השילוח, ולעומת זאת לא לעשות זאת לכל אלה שהרסו את גן-המלך שעמד כשטח ציבורי פתוח אלפי שנה, ועד עשרות השנים האחרונות, כשהתחילה הבנייה הערבית הפרועה בגן-המלך. לא נגעו בו, ותחת שלטון ישראל לית דין ולית דיין – זה בלתי נסבל. מי שיחייב את הריסת "בית יהונתן" יחייב גם הריסת מאות בתים ערביים בכפר-השילוח ובירושלים. תודה רבה.
אדוני היושב-ראש, תודה, אדוני השר, החוק שהבאת בפנינו הוא חוק חשוב, ולו מהיבט אחד. נניח שבארץ רחוקה, ממש לא כאן ולא עכשיו, נחשד שר בכיר – איך אומרים? הרוצה לשקר ירחיק עדותו – נניח שהוא שר ביטחון באותה ארץ רחוקה. שר הביטחון באותה ארץ רחוקה נחשד בהעסקת עובדת זרה. אני לא הייתי רוצה לחיות במדינה שאם – חס וחלילה, לא יעלה על הדעת, אבל אם חס וחלילה יימצאו החשדות הללו נכונים, לא הייתי רוצה לחיות בארץ כל כך רחוקה, שבה אפשר לפטור שר ביטחון שעוסק בעבודה זרה מהסוג הזה באיזשהו קנס סמלי. אני חושב שזאת צריכה להיות עבירה שיש עמה הרבה מאוד קלון. תודה רבה.
אדוני היושב-ראש, אדוני השר, חברי חברי הכנסת, במי אנחנו עוסקים? אנחנו עוסקים באותה נערה שהלכה ללשכת גיוס והצהירה שהיא דתייה, שומרת מסורת, שומרת שבת, שומרת כשרות, ונסעה בשבת לאכול טרפה כשהיא לבושה בגד לא צנוע. בה אנחנו עוסקים. עכשיו, ודאי שראוי היה – – –
גם הצהירה הצהרת שקר. להוסיף חטא על פשע.
השם והכתובת שמורים במערכת.
על כל פנים, אני מסכים עם חבר הכנסת יוחנן פלסנר, שאמר שראוי היה שהמליאה הזאת תקבל את הצעת החוק הרחבה יותר והכוללת יותר, אבל גם החוק הנוכחי, המונח בפנינו, יותר טוב מכלום. הוא יותר טוב מהמצב הקיים. תודה רבה.
תודה. אדוני היושב-ראש, חברי חברי הכנסת, גם אני מבקש לדבר על מה שחבר הכנסת מולה הזכיר – הוספת מערת המכפלה לרשימת אתרי המורשת הלאומית. כשראינו את הרשימה המתגבשת – היינו בשדולה החדשה שהוקמה, שדולת ארץ-ישראל – ראינו שנפקד מקומם של קבר רחל ומערת המכפלה. פנינו אל ראש הממשלה ואמרנו: זה יפה מאוד שזוכרים את תחנת הרכבת הטורקית של ירושלים, אבל בית אבא-אמא וקברות אבא-אמא – איך אפשר לשכוח? שמחנו באמת לראות שראש הממשלה נענה לפנייה, ואני חושב שיוסיפו גם את מערת המכפלה וגם את קבר רחל לרשימה הזאת. אני יודע שהדבר עורר מחאות, ואני יודע שראש הממשלה אולי מודאג מכך שההחלטה הזאת משכה אש. אבל משל למה הדבר דומה? אמרו לא פעם ליהודים שהאף שלהם מרגיז חלק מהאנטישמים, אז כשהם מדברים עם אנטישמי, שידברו ישר אליו, ולא יעמדו בפרופיל. אבל מה לעשות? יש לנו אף, יש לנו מערת המכפלה, ויש לנו קבר רחל. זה שלנו, אי-אפשר להחביא אותם. זו המורשת שלנו. תודה רבה.
תודה, אדוני היושב-ראש, אדוני השר, שמחתי לשמוע מפיו של חבר הכנסת ברכה שגם תושבים יהודים בירושלים הם מבחינתו מתנחלים. דברים דומים שמענו מחסן נסראללה לגבי תושבי חיפה, שגם היא התנחלות, וכיוצא בזאת. אבל כיוון שמדובר בשכונת שמעון-הצדיק ובאדמות ובתים שהיו בבעלות יהודית עוד לפני מלחמת השחרור, ובית-המשפט הורה על החזרתם ההדרגתית לבעליהם, והמגרש הנדון הוא מגרש שעמד פתוח ומשמש כמגרש חנייה מאולתר במשך שנים, האם ככל הידוע לך יש כוונה לזרז את תהליכי הכשרתו למגרש חנייה מסודר לרשות הציבור?
שעומד במשך שנים בשיממונו, ונדמה לי שיש תקנה בעיריות – – –
נדמה לי שבעיריות רבות יש כלל שאם במשך שנים רבות לא בונים במגרש, העירייה מקצה אותו לצורכי ציבור גם בלי הליך פורמלי של הפקעה. אבל האם יש כוונה להכשיר את המגרש בקרוב? תודה רבה.
נכון. תודה, אדוני היושב-ראש, אדוני השר, נדמה לי שאי-אפשר להתחמק מהעניין שמדובר פה בהחלטה פוליטית. היתה החלטה פוליטית, 1,200 שנה אחרי שקברנו את מתינו, להפוך את המבנה ההרודיאני בחברון למסגד. אחרי שנחרב בית-המקדש, באה בכוח החרב של הכיבוש המוסלמי של ארץ-ישראל ובנו מסגד על חורבות בית-המקדש שלנו. מדובר בהחלטות פוליטיות, אין לי ספק בכך. אבל אני מבקש לשאול, האם יש כוונה לצרף – חבר הכנסת גנאים הזכיר את השיעור בחוג לתנ"ך אתמול – גם את קבר יהושע בתמנת-חרס, היא כיף-אלחארס, לרשימת האתרים הבין-לאומיים, או את הר-הבית, שעליו דיברתי קודם? את חורבות שומרון, בירת ישראל העתיקה, את תל-שילה, מקום המשכן הקדום? האם יש כוונה לצרף אותם לרשימת האתרים הלאומיים?
אדוני היושב-ראש, אדוני סגן השר, חברי חברי הכנסת, בימים שביקרה בארץ אותה קבוצה של אנשי קונגרס שלא רצו להיפגש אתם גורמים ממלכתיים שלנו, ביקר בארץ גם איש קונגרס אמריקני אחר. לקחתי אותו לסיור אתי, ושאלתי אותו מה דעתו על זה שלא נתנו להם להיפגש עם ראש הממשלה ועם שר החוץ. הוא אמר לי: אלה? בתוך הקבוצה הזאת יש מאויבי ישראל הגדולים שבקונגרס האמריקני. כשאני מנסה לחשוב על J Street, זה תלוי אם אני קם במצב רוח טוב או במצב רוח רע. כשאני קם במצב רוח טוב, אני חושב עליהם: עושים מעשה זמרי ומבקשים שכר כפנחס. כשאני קם במצב רוח רע, אני נזכר מה כתב רש"י בפרשת תולדות – מתוך המדרש, בראשית רבה – על החזיר: למה כל כך שונאים אותו אצלנו? משום החזיר הזה, כשהוא שוכב פושט טלפיו לומר: ראו שאני טהור. מה הבעיה שלי עם השדולה הזאת? זה לגמרי בסדר שתקום שדולה בארץ, בארצות-הברית, איפה שרוצים, שתהיה בעד הקמת מדינה פלסטינית בלב הארץ. אני חושב שזה אסון למדינת ישראל, אני חושב שזה אובדני, אני חושב שזה יביא חורבן על המפעל הציוני. אבל זה לגמרי לגיטימי. מה שמקומם בשדולה הזאת כל כך זה הפרצוף הטהור שהם שמים על עצמם כשדולה פרו-ישראלית. אז להווי ידוע, בנוצות האלה שלא יתקשטו. תודה רבה.
תודה, אדוני היושב-ראש. אדוני השר, חברי חברי הכנסת, אני מבקש להודות גם לצוות שלי, לנעמה כהן ולרועי וולף. להודות לכם בשם החולים, שבטיחותם השתפרה עקב שיפור היכולת לתקשר בין רופא וחולה, ובשם השפה העברית, שמעמדה כשפה הראשית בישראל התבצר מעט היום. תודה רבה.
אדוני סגן השר, תודה. המצב שנהג עד לאחרונה היה שמדריכי התיירים או נהגי רכבי התיירות היו מביאים את התיירים עד למחסום, ושם מדריכי תיירים מקומיים היו מקבלים אותם. לאחר שינוי ההוראה מדריכי תיירים ונהגי רכב יהודים אינם יכולים להיכנס, ומדריכי תיירים ונהגי רכב תיירות ערבים, אזרחים ישראלים, מורשים להיכנס. נוצרה אפליה ברורה, ותיירים מעדיפים לנסוע עם מדריכי תיירים ערבים, ולכן יש פגיעה ברורה על רקע של מוצא אתני – אפליה בפרנסה בתחומי מדינת ישראל. האם יש כוונה לשנות את האפליה הזאת? כי לא מדובר פה רק בהערכת סיכונים. כתוצאה מהערכת הסיכונים נוצרה אפליה על רקע מוצא. תודה רבה.
אדוני היושב-ראש, אדוני השר, הביטוי הזה, בתקופה שיש בה מתיחות, נשחק קצת. אני מציע לעבור לרמת טיעונים אחרת. אין לי ספק שאם משיח צדקנו היה מגיע מחר בבוקר, היו אומרים לו: בתקופה כזאת שיש מתיחות זה לא ממש מתאים לנו. אולי אפשר בשבוע הבא.
לשתול עצים מותר. ופעם ראשונה שאני שומע שגם הירוקים – ירוק הוא צבע יחסי. כלומר, הירוקים בכל העולם נלחמים כדי שישתלו עצים; הירוקים אצלנו נלחמים כדי שישתלו עצים, ובלבד שזה לא יהיה שטח שנוי במחלוקת. אדוני השר, אם אינך יודע, מדינת ישראל שנויה במחלוקת. תודה רבה.
תודה, אדוני היושב-ראש, אדוני השר, מעת לעת מוצאים צווי הרחקה לפעילי ימין מיהודה ושומרון, אלוף פיקוד המרכז חותם עליהם. אני מבקש לשאול כמה צווי הרחקה כאלה הוצאו לפעילי שמאל, לאנרכיסטים בין-לאומיים, לפעילים שמופיעים מדי שבוע בהפגנות בבילעין, הפגנות שבהן נפגעים חיילי צה"ל, ומדוע נמנע צה"ל באופן עקבי ממעצרים מינהליים של אותם פעילים, אף-על-פי שמעצרים כאלה הופעלו כנגד פעילי ימין.
גברתי היושבת-ראש, גברתי ורבותי השרים, חברי חברי הכנסת, שמעתי אתמול בטלוויזיה ערבי קשיש מתושבי כפר-השילוח אומר: אני כבר 60 שנה גר במקום הזה. אז חוץ מזה שהוא שודד אדמות לאום ומנסה לשדוד גם את ההיסטוריה של העם היהודי, הוא גם שקרן. קורה. מותר לו לאדם שיהיו לו גם כינים וגם פשפשים – למדתי ברפואה. כלומר הוא יכול להיות גם גנב וגם שקרן. והא ראיה – יש תצלומי אוויר משנות ה-60 וה-70, ואין בית אחד בגן-המלך, בית אחד בכל תקופת השלטון הירדני ושלטונות קודמים, אחד לא העז לבנות שם. בתקופת השלטון היהודי הכול מותר, כי הבינו שחוצפה היא כלי נשק, וכיוון שהיהודים לא נלחמים על ההיסטוריה שלהם ולא נלחמים על הרכוש של המדינה והעם, כנראה זה עובד. החוצפה הזאת אולי חדשה, אבל שמעתי גם איומים שאם יעזו להרוס את הבתים הבלתי-חוקיים, יישפך שם דם, ישתוללו מהומות, יזרקו אבנים. גם אבנים הן לא חדשות בקדרון. בשמואל ב' ט"ו-ט"ז, בתיאור של מרד אבשלום: וכל העם עוברים, והמלך עובר בנחל קדרון, וכל העם עוברים על פני דרך את המדבר – – – ובא המלך דוד עד בחורים, והנה משם איש יוצא ממשפחת בית שאול ושמו שמעי בן גרא יוצא יצוא ומקלל. ויסקל באבנים. ואחר כך הוא גם מעפר בעפר. גן-המלך הוא המקום שדרכו מנסה המלך צדקיהו להימלט, לאחר שנבקעו החומות על-ידי הבבלים: ותיבקע העיר וכל אנשי המלחמה הלילה דרך שער בין החומותיים אשר על גן המלך וכשדים על העיר סביב. והיום ערבים על העיר סביב, והם מנסים לעשות מה שעשו כל אויבי העם היהודי לאורך ההיסטוריה – לא רק לכבוש, גם לרשת את התרבות, את המסורת, את ההיסטוריה שלנו. מילא שהערבים בירושלים מנסים לשדוד את הדברים האלה. את זה אני מבין. זה האינטרס הלאומי שלהם. אבל הצביעות של כל אבירי שלטון החוק, שמוכנים להילחם נגד בנייה בלתי חוקית כל עוד היא נעשית בידי יהודים, אבל לגבי ערבים מוכנים לצאת ולהפגין נגד צווי בית-משפט, נגד הוראות של בתי-המשפט ומערכת אכיפת החוק לפנות, להרוס בנייה בלתי חוקית? כשראיתי שגם שמירת החוק היא עניין יחסי – והיום שמעתי מאחד מחברי הכנסת הכי ירוקים במליאה הזאת, שיצא נגד קרן קיימת שנוטעת יער בנגב, הבנתי שגם להיות ירוק זה עניין יחסי. יש ירוק שמותר לצאת נגדו, וזה אם היהודים שותלים יער בנגב, ויש ירוק שאסור לצאת נגדו, כאשר מקימים בית בלתי חוקי, ועליו מתנופף דגל אסלאמי, שבשם מלחמת התרבות, בשם המלחמה הלאומית נגד העם היהודי בירושלים, הכול מותר, גם להפר את החוק. תודה רבה.
אדוני היושב-ראש, חברי חברי הכנסת, לפני שבוע הלך לעולמו, והוא בן 94, אפרים בן-חיים – איש המוסד, מהפעילים הראשונים והעיקריים להעלאת יהודי צפון-אפריקה. עוד ב-1942, במדי קצין צרפתי, הגיע לתוניס להתחיל לארגן שם את היהודים. מאנשי תנועת העבודה, מאנשי טבנקין,  ממייסדי קיבוץ בית-אורן, שבו חי עד מותו. לאחר מלחמת ששת הימים היה ממייסדי התנועה למען ארץ-ישראל השלמה. הוא סימל את הקשר בין תנועת ההתיישבות הקיבוצית לחידוש ההתיישבות היהודית ביהודה ובשומרון – שבה תמך עד יומו האחרון. היה ממייסדי תנועת התחיה. לא פעם נשאל מה לקיבוצניק כמותו עם אנשי הימין, והיה משיב: אני איש ארץ-ישראל, המפלגה שלי הלכה שמאלה, אני נשארתי במקומי. יהי זכרו ברוך.
אדוני היושב-ראש, אדוני ראש הממשלה, רבותי השרים, כל נכבדי ישראל אשר ביציע, ועמם אהובי גיבורי המחתרות ובני משפחותיהם. בסוף שנת תרצ"ו ותחילת שנת תרצ"ז, למעלה משנה לפני שראשון הרוגי המלכות בדור התקומה, שלמה בן-יוסף, עלה לגרדום, כותב אורי צבי גרינברג, משורר ונביא, את "ספר הקטרוג והאמונה". אני קורא מתוך "יהודה היום יהודה מחר / משא דווי ומשא גיל": "ולי יש משיח ואם עודנו רחוק,/ הוא חבוי כחרבו של דוד בנדנו.// אני רואה עינויים שיבואו עלי:/ איומים מאלה אשר בהווי.// אני שומע הרבה יללות באוזני./ אני רואה הרוגים וטבוחים ובערוֹת.// אני רואה בתי-כלא עבים, תליות –/ בירושלים, ביפו, בעכו – ופני/ סיקריקין יהודים נידונים למיתה.// אני רואה איך הללו הולכים לתלייה/ ושחרית-ירושלים בשעוות פניהם./ ואני רואה כבר סיעת-אווירונַי במחוג/ על פני הר הבית חגה ביום חג.// אני רואה המוני חוגגים, עת יורים/ אל נחל קדרון אלפי יריות,/ כמספר שני הענוּת.// אני רואה הר הבית כסיני בוער/ ורוכב שותת-אש בחצוצרה מחצצר.// ודגל דוד – במגדלו של דוד". נביא ומשורר השומע את חריקת המנוף ורעם הרצפה הנשמטת מתחת רגלי עולי הגרדום, הרבה לפני שאלו התרחשו בפועל, אבל הוא ראה גם מעבר להם. הוא גם מבין כי כאשר גיבורי ישראל אלו עולים לגרדום כהרוגי מלכות זרה, הם מנצחים אותה. הם מקימים את מלכות ישראל בארץ-ישראל. אנו היום מצווים לזכור את "שחרית-ירושלים בשעוות פניהם". לחנך על גבורתם ועל הקרבתם – לא כקידוש המוות, לא כפולחן המוות. עולי הגרדום לא רצו למות. הם רצו לחיות כיהודים חופשיים במולדתם, וכל כך חשוב היה הדבר בעיניהם, שהיו מוכנים למסור את חייהם על הדבר הגדול הזה. על המסירות, על ההקרבה – על אלו אנחנו רוצים לחנך את ילדינו. ואז, ממרחק השנים, נוכל לראות אותם, את עולי הגרדום, מחייכים כשהם רואים את דגלו של דוד במגדלו של דוד, ואת סיעת-אווירוני במחוג, על פני הר-הבית, ביום חג. תודה רבה.
אדוני היושב-ראש, אדוני השר, חברי חברי הכנסת, בשבוע האחרון נשמעו הרבה קריאות שמחה וברכות, הן על ביקורו של סגן נשיא ארצות-הברית והן על הפתיחה הצפויה של שיחות הקרבה בין ישראל לרשות הפלסטינית, ובמחי ערב אחד התחלפו קריאות השמחה הללו בגינויים ובסוג של טקס השפלה. שינויים תכופים במצב הרוח הלאומי מחייבים לא פעם בדיקה; בדיקה מעמיקה גם של השמחה – נדמה לי שהיושב-ראש יסכים אתי שתיאור כזה מתאים לאיזו מחלה בי-פאזית.
אבל נדמה לי שצריך לבדוק גם את השמחה, גם את השמחים, ובעניין הזה ראוי לבדוק גם את המתווך האמריקני, גם את השמחה שלו. פרק ראשון, ובו יסופר על שני יהודים שנסעו ברכבת.
חברת הכנסת חוטובלי, בפרק הראשון של נאומי אני מספר על שני יהודים שנסעו ברכבת, אחד שדכן ואחד לא – –
לא, חלילה, רק היה רעש. – – מדברים, נסיעה ארוכה, שואל היהודי שהוא לא שדכן את השדכן:  לאן אתה נוסע? הוא אומר: אני נוסע לפריס לסדר שידוך. הוא אומר: למי? אומר: הבת של החזן בבית-הכנסת שלנו, אני רוצה לסדר לה שידוך – בחורה כלילת כל המעלות, קצת פוזלת – – –
– – – קצת פוזלת, אבל רק בעין אחת, כלומר לא בשתי העיניים היא פוזלת. ולמי אתה רוצה לשדך אותה? אומר: אני רוצה לשדך אותה לבן של רוטשילד. הוא אומר: ויש סיכוי? הוא אומר: 50% מהעסקה סגור.
כי שם היה רעש. עכשיו יש שקט גם שם.
חברים, פרק ב'. יש לנו כמה פרקים. פרק ב'.
פרק ב', ובו יסופר על ההבדל בין השדכן והמתווך האמריקני. ההבדל הוא שרוטשילד כנראה לא ייאלץ לחתן את הבן שלו עם הבת הפוזלת של החזן, כי לשדכן אין, חוץ מההתלהבות, שום אמצעי לחץ כנגד רוטשילד. לעומת זאת, למתווך האמריקני יש כנראה אמצעים נוספים לשכנע את המחותנים. פרק ג'. פרק ג', ובו יסופר איך לחץ אמריקני גרם לראש הממשלה בישראל – ראש ממשלה שאמר בעבר: מי שאומר כן למדינה פלסטינית אומר לא למדינת ישראל – איך לחץ אמריקני כזה גרם לו להגיד "שתי מדינות לשני עמים", ואיך גרמה לו עוד טיפה לחץ גם להקפיא את הבנייה. אז הנה סיפרנו – קצת לחץ, וראש הממשלה שינה את עמדתו. פרק רביעי, ובו נסיק מסקנות מהחולשה של ראש הממשלה וחוסר יכולתו לעמוד בפני לחץ אמריקני. ראש הממשלה חלש, לא עומד בלחצים, ולכן, אם יתקיימו שיחות קרבה ואיזה מיטשל תורן יצא ויבוא ויוציא ויביא, בוקר אחד הוא יוציא מהכיס תוכנית אמריקנית, תכתיב אמריקני, דיקטט, ויפעיל לחץ על נתניהו כדי לקבל אותו. בפרק החמישי נסביר איך הוא יפעיל לחץ אמריקני: היה פעם קרקס, והופיע בו פיל, והמאלף של הפיל אמר: מי שיגרום לפיל לקפוץ באוויר יקבל הון תועפות. ניסה זה וניסה זה וניסה זה – אף אחד לא הצליח. בסוף הגיע איזה יהודי קטן עם שתי אבנים, נתן לפיל עם שתי האבנים, והפיל קפץ באוויר. כעבור שנה חזר הקרקס לעיר, ואותו פיל ואותו מאלף, והפעם אמרו: מי שיצליח לגרום לפיל להגיד "כן" ו"לא", יקבל הון תועפות. כולם ניסו, בסוף היהודי חזר, ניגש רגע לפיל, לחש לו משהו באוזן, והפיל עשה "כן"; לחש לו עוד משהו לאוזן, והוא עשה "לא". שאלו אותו: איך הצלחת? הוא אמר: שאלתי אותו: אתה זוכר אותי? הוא אמר "כן". אתה זוכר מה עשיתי לך בפעם שעברה? הוא אמר "כן". אתה רוצה שאני אעשה לך עוד פעם אותו דבר? הוא אמר "לא". לא צריך להפעיל לחץ על נתניהו, מספיק להזכיר לו את הלחץ מהפעם שעברה. פרק שישי, ובו נלמד מה בין בנייה בירושלים לאוכל שנשרף – – –
עכשיו אנחנו רוצים ללמוד מה בין בנייה בירושלים לאוכל שנשרף. תראו, המוסדות המוסמכים לתכנון ובנייה בירושלים החליטו לבנות בירושלים. בסדר – 1,600 יחידות דיור, רמת-שלמה, אז זה הרגיז את הערבים. ברור, הם מתרגזים על העניין הזה של בנייה בירושלים, ובכלל על העניין הזה של יהודים בארץ-ישראל, כבר 100 שנה. ויש גם יהודים שמתרגזים יחד אתם, אבל מכיוון שכבר לא נשאר להם דגל כחול-לבן אז בשמעון-הצדיק הם מנופפים מעל הראש בדגל אדום או בדגל אש"ף. אבל מי שהדגל שלו כבר לא דגל כחול-לבן ודאי יתרגז כשיהודים בונים בירושלים. אבל אתמול ראינו כי גם הנשיא האמריקני מתרגז כשיהודים בונים בירושלים. הנשיא העוין ביותר לישראל זה כמה וכמה נשיאים התרגז, וגם סגנו, ששוהה אצלנו עכשיו בביקור, גם הוא התרגז. ולא רק שהוא התרגז, הוא גם גינה אותנו; ולא רק שהוא גינה אותנו, אלא גם איחר שעה וחצי לארוחת הערב אצל נתניהו, וציער מאוד את ראש הממשלה שלנו; ולא רק שציער את ראש הממשלה, ציער גם את אשת ראש הממשלה, שחיכתה עם האוכל בתנור שעה וחצי, והאוכל או נשרף או התייבש לה בתנור. זה הקשר בין בנייה בירושלים ואוכל שנשרף בתנור. עכשיו הפרק האחרון – באמת הגיע הזמן להגיע לפרק האחרון. הפרק האחרון, ובו יסופר על הקשר בין עולי הגרדום ושיחות הקרבה. אתמול התרפקנו כולנו על זכרם של עולי הגרדום; בסדר, לא כולנו, היו כמה שיצאו. התרפקנו רובנו על זכרם של עולי הגרדום, ואפילו הזכירו מעל הבמה הזאת את דב גרונר, שסירב לחתום על בקשת חנינה, כי אמר: הבריטי בארץ הוא שלטון זר. אני כפרתי בסמכותו לדון אותי בבית-המשפט, אני לא אחתום על בקשת חנינה, כי בכך אני מכיר בו – והיה מוכן למות על המאבק שאומר: רק שלטון יהודי בארץ-ישראל הוא שלטון לגיטימי. כל שלטון אחר הוא שלטון זר, בריטי או ערבי. על זה היה מוכן למסור את נפשו. על זה התרפקנו אתמול, על המורשת שלהם. והנה, בשבוע שבו אנחנו מתרפקים על המורשת של עולי הגרדום, אנחנו מוכנים לשיחות קרבה כדי להעביר – בסופו של דבר, אם הם יצליחו, חס ושלום – כדי להעביר את השלטון על חלק מארץ-ישראל לשלטון זר. זה, חברים יקרים – בפרק המורשת – אנחנו גולשים לצביעות קלה. מי שבאמת מפנים את המורשת של דב גרונר וחבריו, לא יכול לשמוח על שיחות קרבה שעלולות לקרב שלטון זר בארץ-ישראל. ויש לי, בשולי כל הפרקים הללו, בקשה אחת קטנה מהדוברים אחרי; בקשה צנועה, לא לגופם של דברים, אלא לשימוש במטבעות לשון: תעשו טובה, חברים, אל תגידו "דווקא בעיתוי הרגיש הזה". ואללה, נמאס. הלוא לא שמעתי פעם אחת שמישהו קם על הבמה ואמר: עכשיו ממש מתאים לי להקים שכונה יהודית בארץ-ישראל. מי שאומר: דווקא בעיתוי הרגיש הזה להכריז על בניית 1,600 יחידות דיור – מתבקש להיזכר מתי הוא קם בבוקר בפעם האחרונה, הסתכל החוצה ואמר לעצמו: זה היום הנכון להקים 1,600 יחידות דיור בירושלים. תודה רבה.
אדוני היושב-ראש, תודה, אדוני השר, חברי חברי הכנסת, בדומה לחברי אורי אורבך, גם אני לעולם לא אסלח לבמאי הסרט הזה על כך שהוא גרם לי לקוות שהסרט הגרמני ינצח. אבל באמת אי-אפשר, אי-אפשר להבין את ההפתעה שנחתה – – –
אתה רואה, לכן אני לא אסלח לו.
לא, לא שהוא ערבי, זה שהוא אמר שהוא לא מייצג את ישראל, שהסרט לא מייצג את ישראל.
אורי אורבך דיבר על יונים, אני אגיע למשל אחר. באמת, אי-אפשר להבין את ההפתעה שנחתה על הציבור בישראל כי במאי הסרט, ערבי מיפו – אני לגמרי מבין אותו, אני גם לא הופתעתי – אמר: הסרט הזה לא מייצג את ישראל, אני לא מייצג את ישראל; ישראל אומנם רק נתנה את הכסף כדי לעשות את הסרט, אבל הוא פלסטיני. חברים, זה לא סיפור חדש, זה רק הנשמות הטובות, התמות, המיתממות או המטומטמות אצלנו, שהופתעו. הלוא הדבר הזה מוכר וחוזר פעם אחרי פעם. אצלנו משכנעים את עצמנו שאם ניתן עוד כסף, ועוד מענקים, ועוד הטבות, נעזור להם להשתלב – שכחו לשאול אותם מה הם רוצים. הם לא רוצים להשתלב, הם לא רוצים להיות חלק ממדינת ישראל כמדינה יהודית. הם רוצים להפוך אותה למשהו אחר לגמרי. ולכן, כל עוד מדינת ישראל – – –
אותם ערבים, למשל אלה שייצגו את עצמם במסמכי החזון, במסמכי חיפה, אותו במאי שאמר: המדינה לא מייצגת אותי – כי זו מדינה יהודית, כי זו מדינה ציונית, כי זו מדינה שלא מייצגת את העם הפלסטיני, היא מייצגת את העם היהודי. אסור שהדבר הזה יפתיע אותנו. יש נתק בין שתי המגמות – להפוך את מדינת ישראל למדינה דו-לאומית, או למדינת כל אזרחיה – ובין המגמה שלי, של היהדות, של הציונות, שאומרת: מדינת ישראל היא מדינה יהודית ציונית. יש נתק בין המגמות האלה, אז איך אפשר להיות מופתעים? אבל מי שחשב שהבמאי של "עג'מי" רצה באמת לתאר את המצוקה בעג'מי, והוא בא לפתור או למחות על מצב שבו המשטרה מתעמרת בתושבים המקומיים – האמת היא כמובן שונה. הבמאי של "עג'מי" בא לפתור את מצוקת המים בארץ. כידוע לכם, הכינרת מתייבשת, אקוויפר ההר מזדהם, אקוויפר החוף הולך וממליח, ולפיכך נחלץ הבמאי של "עג'מי" לתרום את תרומתו הצנועה לבעיית המים בארץ והחליט לירוק לבאר שהוא שותה ממנה. תודה רבה.
אדוני היושב-ראש, תודה, חבר הכנסת נחמן שי כבר ציטט ממכמני החוכמה של חברת הכנסת זועבי היום, אבל הוא עשה את זה בלשון גינוי, ואני דווקא מבקש לברך אותה על דבריה. היא אמרה היום שהעמדה הפלסטינית הרשמית שלחה לישראל מסר שגוי, שהפלסטינים לא ייאבקו למען זכויותיהם ושהאינתיפאדות הן חלק מההיסטוריה. היא אומרת שזוהי הנחה שגויה, שכן המשך התוקפנות והכיבוש בירושלים הופך את האינתיפאדה לצעד בלתי נמנע. אני אבקש לומר לחברת הכנסת זועבי "אבראוו", או בעברית "יישר כוח". למה כל זה? משום ששפת החלקות של סלאם פיאד מסוכנת לישראל הרבה יותר מהאספסוף של משליכי אבנים ויותר ממחבל מתאבד, כי בחסות הצמחוניים המתונים הללו, אבו מאזן וסלאם פיאד, ארצות-הברית מפעילה עלינו לחץ מסיבי. אז לכן, חברי הכנסת הערבים היקרים, תמשיכו להסית, תמשיכו להבעיר את השטח. זה כנראה יוכל שוב להציל את מדינת ישראל. תודה רבה.
אדוני היושב-ראש, תודה, אדוני השר, חברי חברי הכנסת, הברכות אומנם נשמעות ארוכות, אבל העבודה על החוק היתה מאוד ממושכת; אנחנו מדברים על תהליך של שנתיים שחוצה שתי כנסות. אני מבקש להודות לעוזרים הפרלמנטריים שלי, נעמה כהן ורועי וולף, לצוות ועדת העבודה, הרווחה והבריאות בניהולה של וילמה ולצוות הייעוץ המשפטי, בייחוד לג'ודי ולשמרית. בייחוד אני מבקש להודות ליושב-ראש הוועדה, חבר הכנסת חיים כץ, שלא רק ידע להוביל את החוק לחקיקתו, אלא גם לא חסך מאמצים כדי לצרף אותי לוועדה, כדי שאוכל להמשיך ולשמש יושב-ראש ועדת המשנה לעניין החוק הזה. החוק היה קשה, כי עסקנו כאן במתח שבין ההכרח להגן על המטופלים והרצון לבצר את מעמדם המקצועי של המטפלים. אני מקווה שהפשרות שהושגו – ואכן סגן השר היה מעורב בהן, בניגוד לעמדת הדרג המקצועי במשרדו; אני מקווה שהפשרות שהתקבלו לא היו על-חשבון בריאותם של מטופלים בעתיד. העתיד יוכיח. אני שמח שהחוק הזה התקבל סוף-סוף, ואני משוכנע שמערכת הבריאות של ישראל, שהיתה אמורה לטפל בחוק הזה ולחוקק אותו בעצמה כבר לפני חמש שנים, יוצאת נשכרת היום הזה. תודה רבה.
אדוני היושב-ראש, אדוני השר, חברי חברי הכנסת, לכאורה, מילת המפתח ברעיון של תקציב דו-שנתי היא יציבות. צריך לשאול איזו מין יציבות, ויציבות – בשביל מה? ספר הספרים שלנו, התנ"ך – בספר "בראשית" יש כמה מלים שנגזרות מאותו שורש. אולי החלום המופלא ביותר שחלם אדם, חלום יעקב, חלום הסולם של יעקב אבינו – "והנה סולם מוצב ארצה וראשו בשמים". כשיש לך חזון, כשיש לך רעיון, אידיאה ואמונה, ראוי מאוד שיהיו לך שתי רגליים יציבות על הקרקע. היציבות כאן חשובה בשביל הרעיון, בשביל האידיאה. וככל שהחלום שלך מרקיע שחקים גבוהים יותר, ראוי שהרגליים שלו יהיו יציבות יותר על הקרקע כדי שלא יישמטו בשעה שהראש מרחף בעננים. אבל באותו ספר "בראשית", אנחנו מוצאים עוד נגזרת מאותו שורש – בסיפור סדום ואשת לוט, כשאשת לוט נמלטת מסדום ובניגוד לצו העליון מתבוננת אחורה, היא הופכת נציב מלח. שוב מלה מן השורש יצ"ב, שהיציבות הידועה של התקציב הדו-שנתי משמשת נר לרגליו. חברי הכנסת, גם סלע הוא דבר יציב וגם קרחון יכול להיות יציב מאוד. גוש קרח יכול להיות דבר יציב. אבל האם היציבות ששר האוצר מבקש היא יציבות של צמיחה או יציבות של הקפאה? יכולתי אולי לתמוך ברעיון אם הייתי שותף לחזון. אם הראש שלי היה נמצא באותו מקום שהראש שלו נמצא, אולי גם הרגליים שלנו היו באותו מקום. אבל כשהראש שלו ושל הממשלה הזאת הוא בשתי מדינות לשני עמים; כשהראש שלו הוא בהקפאה ולא בצמיחה, בהקפאת הבנייה ביהודה ושומרון, אז גם הרגליים שלנו לא יכולות לעמוד באותו מקום. אם הראש שלו היה במאבק נגד שוד אדמות הלאום בגליל ובנגב, בבנייה הבלתי-חוקית – לא רק ברמת הדיבורים, גם ברמת המעשים – יכול להיות שהייתי תומך אם הייתי יודע מה מכיל התקציב הדו-שנתי הזה לחזון הציוני שאני מאמין בו. יכולתי לתמוך. אבל הצ'ק הפתוח הזה, בשם היציבות, למשהו שנדמה לי שהראש שלנו כבר לא נמצא באותו מקום – עד כאן. זה לא. אם הייתי בטוח שבתקציב הדו-שנתי הזה שר הביטחון לא עושה שימוש לרעה בכסף שניתן בידיו לשם ביטחונה של מדינת ישראל, אולי הייתי תומך ברעיון. אבל כאן מבקשים מראש את התקציב לשנתיים, מגדילים את הגמישות האין-סופית של שר הביטחון. במקום למגן אוטובוסים של ילדי מתנחלים – לקחת בכסף הזה עוד פקחים להילחם בבנייה של היהודים ביהודה ושומרון; לקחת עוד שעות מזל"ט כדי לעקוב אם חס וחלילה לא בנה איזה יהודי בלילה. לכן, היכולת שלי לתמוך בתקציב דו-שנתי כזה היא בלתי אפשרית. אדוני היושב-ראש, אני גם מדבר על המכסה של הסיעה, אז אפשר להוסיף לי זמן, אם זה בסדר?
במקום לפצל את הנאום לשניים.
תודה. פעם אמרו לנו: לא חשוב מה אומרים הגויים, חשוב מה עושים היהודים. לא חשוב אם הגויים אומרים לנו לא לבנות בירושלים, העיקר לעשות. חשוב לבנות. הם יגידו – אנחנו נעשה. אז מה קורה לנו? אנחנו מדברים גבוהה-גבוהה. לפעמים אנחנו מפקידים תוכניות נמוכה-נמוכה, ואחר כך, כשצועקים עלינו, אנחנו לא עושים כלום. חברי הכנסת, זה סוד הגלוי וידוע לרבים: בשנה האחרונה לא בנתה ממשלת ישראל אף בית בירושלים – לא המערבית, לא במזרח העיר; פשוט לא בנו. דיברו, ספגו את כל הנזקים על ההצהרות, אבל לא עשו כלום. אז לשם מה אני צריך לתמוך בתקציב דו-שנתי? כדי ששנתיים רצוף לא ייבנו בירושלים עם הכסף שהמדינה נותנת לממשלה? מה שמבקשים בעצם מאתנו זה שנתיים של יציבות קואליציונית – לא יציבות כלכלית. שנתיים שבהן יהיה פטור מלבוא ולדון בבית הזה. לקצץ בחצי את הפיקוח הפרלמנטרי על תוכניות הממשלה. לכאורה, יש יציבות קואליציונית מוצקה. בכל המושב הזה לא הצליחה האופוזיציה להעביר, ולו פעם אחת, הצעת חוק בניגוד לעמדת הממשלה. יציבות למופת. ואין לממשלה לחשוש במיוחד שמא הצעת התקציב לא תעבור והממשלה תיפול. אבל, חברי הכנסת, כולנו מכירים את המשא-ומתן, את האפשרות להשפיע, להוסיף בדברים חשובים, לקצץ בחלק מן הגזירות שיש בהעברת תקציב. את היכולת הזאת, שהיא החלק המעשי, המנוף של הלחצים על הקואליציה באמצעות הדיונים על תקציב הממשלה – רוצים שוב לקצץ בחצי. אני מניח שאם ניתן היה, שר האוצר היה בוודאי שמח לו אפשר היה להעביר בתחילת קדנציה של ממשלה תקציב לכל ימי כהונתה. כי אז הוא פטור מבלבול המוח – לבוא, להסביר, לתרץ, להיאבק, להתווכח. למה הוא צריך את כל זה? יכול להיות שאפשר יהיה להעביר חוק שגם הכנסת לא נורא חשובה. ואם אפשר לקיים פעם בשנתיים דיון בכנסת, למה כל הדיבורים האלה? הלוא הם לא מוסיפים ליציבות. חברים, בשם היציבות אפשר לעשות דברים נפלאים. אפשר גם לא לעשות דברים נפלאים. אפשר גם לגרום נזקים. אני רואה שהממשלה, ביציבותה כי רבה, מצליחה לעשות מעט מאוד דברים טובים, הרבה דברים רעים, אבל היא מבקשת אשראי לעוד שנתיים רצופות. אז אנחנו נתנגד להצעה הזו. תודה רבה.
גברתי היושבת-ראש, חברי חברי הכנסת – –
– – מה לעשות? "זאת החיה אשר תאכלו, מכל הבהמה אשר על הארץ. כל מפרסת פרסה ושסעת שסע פרסת מעלת גרה בבהמה אתה תאכלו. אך את זה לא תאכלו ממעלי הגרה וממפרסי הפרסה: את הגמל כי מעלה גרה הוא ופרסה איננו מפריס טמא הוא לכם" – – –
אני מחזיר אתכם לקונטקסט. אנחנו ברשימה של מה לא: "ואת הארנבת כי מעלת גרה היא ופרסה לא הפריסה טמאה היא לכם. ואת החזיר כי מפריס פרסה הוא ושסע שסע פרסה והוא גרה לא יגר טמא הוא לכם. מבשרם לא תאכלו ובנבלתם לא תגעו טמאים הם לכם", ואפשר להמשיך. חברי הכנסת, אני בא לתבוע היום את עלבונה של מדינת ישראל על סמלה ודמותה כמדינה יהודית. אני בא לתבוע את עלבונה של היהדות הדתית, שלומי אמוני ישראל, כמו הרב גפני, שוודאי מתרחקים מרחק ת"ק על ת"ק פרסה, מרחק מזרח ממערב, מכל טרפות, שרצים ונבלות. חברי היקרים מאגודת ישראל, ראיתי אותם אוטמים אוזניים, חבר הכנסת מוזס, לשמוע אפילו את רשימת השרצים והנבלות והצלופחים והתולעים, שאין לדעת למה בכלל אדם שפוי ירצה להכניסם לפיו. אבל ראיתי הרבה אנשים צוחקים במליאה, ואני חושב שזה – – –
גברתי היושבת-ראש, תודה. – – – אף-על-פי שהיו פה רגעים באמת מגוחכים, מביכים מאוד. דיברתי עם חבר הכנסת הרב גפני איך חתימת ידו מונחת על צו כזה. חברים יקרים, יהודים מתו על קידוש השם כי סירבו אפילו למראית עין של אכילת טרפות. אמרו להם: אתם לא צריכים ממש לאכול, ורק תעשו עצמכם אוכלים, והם אמרו שהם מוכנים ליהרג על קידוש השם. ואנחנו, תחת סמלה של מדינת ישראל, ייבוא? ועדכן אותנו חבר הכנסת שטרית: עוד ייבוא מוזל של נבלות ושרצים וטרפות, ועוד בחתימתו של רב וגדול בישראל, חבר הכנסת גפני? אוי לעיניים שכך רואות. אז אומרים לנו: זה צו מכס סטנדרטי. זה חלק ממערכת מסים בין-לאומית שאנחנו רוצים להיות חלק ממנה. אין ברירה, זאת קופסה סגורה. אסור לנגוע.
אומרים לנו גם שזה בשביל המגדלים בישראל: אנחנו מגינים עליהם כדי שחס וחלילה לא תקופח פרנסתם. ואני אומר: א-בראבו. אני רוצה להגן על המגדלים בישראל. ברור שחייבת להיות דרך, בלי לחתום בשם ובמלכות על ייבוא שרצים וטרפות ונבלות, ועדיין להגן על המגדלים.
מה עושים גויים במדינות שבהן אסור לייבא אלכוהול ועדיין הם רוצים להיות חלק ממערכת מכס בין-לאומית? הם מוחקים את זה מהצו. חברים יקרים, הלוא העברנו, לפני שבועות אחדים, צו האוסר לייבא פרוות. מה תעשו עכשיו עם הפרוות? תצטרכו למחוק אותן מן הצו. הלוא לא יעלה על הדעת שנגיד אסור מצד אחד, ונטיל על זה מכס. חבר הכנסת גפני, דבר ראשון הייתי מצפה ממך שתמצא איזה פראייר אחר שיחתום במקומך על הייבוא של השרצים הזה – –
– – בבחינת "ידי לא שפכו את הדם" – מה גם שהדם הזה הוא דם פיגולים – או בבחינת "ואני את נפשי הצלתי". אני לא מצפה ממישהו לעלות על המוקד בימינו אלה כדי למנוע ייבוא בשר פיגולים לארץ, אבל לפחות לא להיות שותף לדבר עבירה. דבר ראוי מאוד. אפשר למנות מחליף ולא לעשות את הדבר הזה. הזכירו כאן, נדמה לי שחבר הכנסת בר-און הזכיר בקריאת ביניים: ייבוא הירואין אסור במדינת ישראל. אסור להחזיק, אסור להשתמש, אסור להריח, אסור להזריק ואסור לייבא. אז מה, מחר תקבעו עליו מכס? באמת, הדבר מופרך מעיקרו. אסור להכניס נשק ביולוגי למדינת ישראל. אז ליתר ביטחון יטילו עליו מכס, למקרה שמישהו כן ייבא? אין דבר כזה בעולם. מה שאסור אסור, וגם לא מטילים עליו מכס. חברי הכנסת, גם אם הצו הזה סטנדרטי, הוא תועבה. יש תועבות סטנדרטיות. רוצים צו סטנדרטי, בבקשה. אפשר לאמץ את צו המכס הזה ככתבו וכלשונו, לשים X גדול, באדום, על הסעיפים שאסורים בישראל, לשים שם כוכבית ולכתוב למטה: לא מאשרים במדינת ישראל ייבוא זה כי זו מדינה יהודית. תודה רבה.
בנוסח המקורי זה היה כפי – – –
אדוני סגן השר, האזרח שאני תובע את עלבונו, כהרגלי תמיד, הוא השיח' ראאד סלאח. מה שלא היה ברור לי זה למה כשאזרח, שהוא תושב ישראל, אזרח ישראל, מתגורר בתחומי "הקו הירוק" המקודשים, כשהוא חשוד בעבירת ביטחון – ויכול להיות, ואני נוטה שלא לפקפק, שיש הרבה חומר עליו – למה צריך להפעיל צבא כדי למנוע ממנו להיכנס לירושלים? יבוא נציג השב"כ בדלתיים סגורות בפני שופט, והשופט יוציא צו. למה זה צריך להיות צבא נגד אזרחים, כשיש לנו מנגנון מקביל טוב בדיוק כמוהו? אני מדבר על העיקרון. אני לא מגן, חלילה, על שיח' ראאד סלאח.
אדוני סגן השר, תודה. הכוונה מאחורי הרעיון הזה היתה – משום שהמצב הנוכחי מאפשר באופן תיאורטי גם לרופא כללי, מי שסיים בית-ספר לרפואה, לבצע ניתוח מוח. בתיאוריה זה נכון. הרעיון היה להגדיר ניתוחים מסוימים או פעולות מסוימות לקבוצות רפואיות מסוימות. אני מבין את הקושי של ההסתדרות הרפואית – יש שם קבוצות עניין שרבות אחת עם השנייה – אבל בדיוק בשביל זה עשו מיניסטריון, עשו משרד. האם סגן השר סבור שבאפשר יהיה להגיע בזמן סביר לרשימה מטעם משרד הבריאות? ההסתדרות הרפואית יכולה להיות בעד או נגד, אבל המשרד צריך לקבוע, או שהוא ימליץ על הצעת חוק פרטית כדי שתקבע את הרשימה הזאת בחוק.
אדוני היושב-ראש, חברי חברי הכנסת, אני מבקש לדבר על מצוקת חנייה בתל-אביב. בוודאי כל מי מכם שניסה לחנות ברחוב יהודה הלוי, רחוב אבן-גבירול או רחוב שפרינצק בתל-אביב התקשה מאוד למצוא חנייה. ובכן, מנהל התיכון העירוני א' בתל-אביב, מר רם כהן, פתר את בעיית החנייה, והוא מציע חנייה חינם בחצר בית-הספר. בעצם, לא חינם: המחיר הוא השתתפות בסיור של נשות "מחסום Watch", שיצאו באוטובוס מחצר בית-הספר התיכון עירוני א', והמשתתפים בסיור – מובטחת להם חנייה חינם בחצר בית-הספר. נכנסתי לאתר בית-הספר. באתר רשמי של בית-הספר יש בלוג פוליטי של המנהל, שמדבר על "שיח'-ג'ראח ואתם". אדוני היושב-ראש, כנראה שיש גבול למה שאפשר לעשות גם כשאתה בית-ספר במדינת ישראל ויש חופש דיבור במדינה; אבל אין חופש התפרעות ואין חופש שימוש לרעה בנכסי הציבור ואין חופש לעשות שימוש במשכורת שמשרד החינוך משלם כדי לארגן הפגנות פוליטיות של השמאל הרדיקלי.
חד-משמעית כן. למי נשאר לו להצביע? לעבודה?
נפלת על הרגל, לא על הראש. מה קרה לך?
אני יכול לבקש ממנו לרגע להתבייש?
– – – שרוב הנוירונים שלו יושבים ברגל.
לא, אתה חילקת ציונים. מי חילק פה ציונים?
תודה. אדוני היושב-ראש, חברי חברי הכנסת, הכינוס הזה, הדיון הזה, בא לכבודו של הרצל, אבל לאור מה ששמענו אולי כדאי להציע לבטל אותו משום כבוד המת, כי מתעללים פה בזכרו, במורשתו, בתורתו. יכול להיות שבאמת משום כבודו של הרצל ראוי שלא לאפשר במה שבה יקום אדם שהפסיק להיות ציוני, לפי דבריו, לפי טענתו, ומתחיל להשתלח בציבור בוני ארץ-ישראל ולכנות אותם לא ציונים. אפשר לבוא ולהגיד שהמתיישבים בארץ-ישראל מפריעים לשלום עם הערבים. אני מבין את הטענה, יש לי טענה הפוכה. אבל לבוא ולטעון שהם לא ציונים, וכשזה בא מבית-מדרשה של הציונות הסוציאליסטית, שהפסיקה להיות סוציאליסטית, וכל מה שנשאר מהשמאלנות שלה זה שנאת הימין, מורשת "הסזון", אם לומר דברים כדיוקם – משום כבודו של הרצל אולי ראוי להפסיק להשתמש בזכרו ובציונות שלו כבמה לוויכוחים על יהודה ושומרון ועל ערבים בישראל, משום שזה לא הנושא. אבל אני מבקש לדבר על הרצל מנקודת מבטי. ד"ר הרצל היה רופא גאון. הוא לא היה רופא, אני יודע, אבל הוא ראה לנגד עיניו עם יהודי חולה, חולה מאוד, שחייו בסכנה. הרקע הוא קריסת האמנציפציה, קריסת האפשרות של יהודים לזכות בשוויון זכויות באירופה המערבית, הכישלון להשיג שוויון זכויות, ועל הרקע הזה הוא אומר: חיי היהודים באירופה בסכנה, האדמה רועדת. הוא מאבחן את המחלה, אבל המחלה היא לא האנטישמיות, כמו שחשבו רבים; המחלה היא הגלות. זו האנומליה, הסטייה מהנורמה של העם היהודי. מבחינתנו, האנטישמיות היא הסימפטום של המחלה, מה שגרם לה הוא העובדה שהעם היהודי נמצא במצב לא נורמלי, בניגוד למצבם של שאר העמים בעולם, והפתרון, התרופה שהוא רושם: חיסול הגלות, הקמת מדינת היהודים. הכישלון הגדול של הרצל או של הציונות ההרצליאנית זה האיחור. הציונות ההרצליאנית לא הצליחה למנוע את ההשמדה, היא איחרה. הטעות באבחנה – והיא מרתקת כי הוא מאבחן נכון מחלה אבל הוא גם רושם פרוגנוזה, ובעקבותיה הוא אומר: הקמת מדינת היהודים תחסל את האנטישמיות. טעה. הוקמה מדינת היהודים ולא התחסלה האנטישמיות, להיפך, היא מתגברת, היא לובשת צורות חדשות, פרצופים חדשים. האנטישמיות הופכת להיות – כשהאנטישמיות הגסה, הפשוטה, הפרימיטיבית, היא כבר לא לגיטימית, אז היא לובשת פרצוף של אנטי-ישראליות, וזה מותר. אבל הרצל חשב שעצם הקמת מדינת היהודים תחסל את האנטישמיות, וזה לא קרה. אבל גלגל ההיסטוריה חוזר, גלגל ההיסטוריה, שבסיבוב הראשון שלו הציונות איחרה ולא הצליחה למנוע את ההשמדה, הגלגל הזה חוזר, ובידי מדינת ישראל הציונית שוב הזדמנות למנוע השמדת ישראל שנייה, השמדה שאירן מתכננת לנו. ומדינת ישראל שקמה אחרי חזונו של הרצל, התגלגלה לידה הזכות, החובה, למנוע את השמדת יהודי ארץ-ישראל, שמתכננים לנו. צעד צבאי, מהלומה צבאית, ולא שום פטפוטי מלים או סנקציות מילוליות כאלה ואחרות, רק הם יוכלו – בידי מדינת ישראל ציונית – למנוע את ההשמדה, לתקן את הכישלון ההיסטורי הראשון של הציונות ההרצליאנית.
כנראה אני פחות מעניין מקודמי, שזכה לאריכות יתר.
הגל הפוסט-ציוני, האנטי-ציוני, ששוטף אותנו עכשיו, שמייצגים שלו הופיעו בפנינו היום, הוא בעצם תוצאה של סוג הדלק שהרצל השתמש בו. הוא השתמש בדלק לא טוב כדי להניע את המנוע הציוני. הוא השתמש בדלק  שלילי, בדלק של צרת היהודים. הוא ראה צרה ורצה להציל את היהודים. זה לא היה דלק חיובי של לבוא, לשחרר את העם ולגאול את ארץ-ישראל, שהיא המולדת שלנו, אלא כיוון שיש צרה, אנחנו מייצרים ציונות של פליטים. ראינו פה היום כמה מייצגים של ציונות הפליטים הזאת, ואלה, כשהם מוצאים בית, נגמרת להם הציונות. תודה רבה.
אדוני היושב-ראש, תודה, אדוני השר, חברי חברי הכנסת, ההתיישבות היהודית בכל ארץ-ישראל היא זכות חוקית, מוסרית, היסטורית, אמונית. בשומרון בדיוק כמו בנגב; ביהודה, ממש כמו בגליל; בבנימין כבירושלים. הוויכוח בעד או נגד ההתיישבות הוא פוליטי, הוא לא משפטי. הצביעות של כל הטיעונים המשפטיים זועקת לשמים. זוהי הצביעות המוכרת עד לעייפה של השמאל הישראלי, שמנסה להילחם בהתיישבות בנימוקים משפטיים. הצביעות הזו נחשפת מייד, כי אבירי שלטון החוק הללו דורשים להרוס בית יהודי שאינו מצויד בכל החותמות הדרושות אבל יתנגדו בכל כוחם להריסת בית ערבי הניצב בסמוך לו, שאפילו לא פנה לבקש אישורים. הם לא יעשו שום דבר נגד שוד קרקעות הלאום בירושלים, בנגב, ביהודה, בגליל, כשהללו נעשים בידי ערבים, אולי כי הערבים נתפסים בעיניהם כבעלי הזכות על הארץ. אבל הם יילחמו ביהודים, כי הם לא מכירים בזכותנו על ארץ-ישראל, והם נתלים בתואנות ובטענות משפטיות, בדוח טליה ששון, לבוא ולומר – בתים לא חוקיים יש להרוס. אז מיהי טליה ששון אנחנו כבר יודעים. כמשפטנית במשרד המשפטים היא לבשה על פרצופה מסכה של צדק וחוק ואובייקטיביות, אבל כשפרשה והורידה את המסכה נחשף שמאל רדיקאלי, אנטי-ציוני, שונא מתנחלים בקצף על השפתיים. ורק תמימים או מטומטמים יאמינו כי השקפת עולמה המעוותת לא הנחתה את ידה כשחיברה את דוח הבלע והשקרים שלה, דוח שלא היה מבייש לא את גולדסטון ולא את ה"חמאס". "שלום עכשיו" יוצא למלחמה נגד ההתיישבות וממשלת ישראל נדרשת היום להשיב לבג"ץ. אבל היא נדרשת להשיב תשובה אמיצה, לא התשובה שנתן אהוד ברח כשביקש לדחות את תשובת הממשלה בשישה חודשים. הוא, כהרגלו, בורח מאחריות. חלק מהאי-חוקיות, כביכול, של ההתיישבות, נובע מהמחדלים של שר הביטחון, משום שהוא נמנע מלחתום ולאשר דברים שיכול היה לעשות מזמן ולהפוך לכשרים דברים שהוכרזו על-ידי טליה ששון כטרפים. ולכן נתבעים היום ראש הממשלה והממשלה כולה לצעד פשוט: כשאהוד ברח, יעמוד ראש הממשלה וימנה ועדת שרים להתיישבות, וזו תיטול את הסמכויות ותכשיר את ההתיישבות שנעשתה בזכות, על דעת הממשלה, במימון הממשלה, מתוך מדיניות ממשלתית. אבל פה ושם, כי גנבו סוסים, כי רצו לעשות את זה בלילה, כי סתם התרשלו, לא חתמו את כל החותמות, לא ביצעו את כל ההליכים המשפטיים – זו ההזדמנות לתקן מה שעוות. לא רק בגלל רועי קליין, לא רק בגלל אלירז פרץ. כי ליהודים יש זכות מלאה לשבת בכל מקום בארץ-ישראל. תודה רבה.
אני מציע להישאר במליאה. אם יתעורר הצורך, והדיון יתייתר, כמו שקורה עם הרבה דיונים – אם יהיה לנו דיון, נפנה אל הנשיאות – – –
אדוני היושב-ראש, תודה, אדוני השר, חברי חברי הכנסת, חברי אורי אריאל דיבר על זנות פוליטית, גם אם הוא חזר בו מהביטוי, הוא בא מוועדת הכספים ושם מתעסקים, לפעמים, בכספים; אני באתי מוועדה אחרת בבית הזה ואותו איום הושמע היום בוועדה אחרת, לא כזנות פוליטית אלא כסחיטה באיומים: אם לא יאושר בוועדת הכספים סעיף מסוים, שר הביטחון לא יתעסק בעניין בג"ץ חרשה ושכונת היובל. עכשיו, כשזה בא משר ביטחון שלוקח ומשתלט על בית-ברל, ומחליף את כל הדירקטוריון שלו – לא בשביל לעסוק בפעילויות החינוכיות של בית-ברל, אלא כדי להשתלט על המיליונים של הנדל"ן והאמצעים הכספיים שיש בגוף הזה; מי שמוכר את האידיאולוגיה שלו – שאני אתפלא שהוא מוכן לסחור גם בדמויות כמו הגיבורים שמסרו את נפשם בשביל מדינת ישראל והתגוררו בשכונת חרשה?
אדוני היושב-ראש, אדוני השר, חברי חברי הכנסת, מבקר המדינה וצוותו, מעבר לסיכומים ולהצעות של הוועדה לענייני ביקורת המדינה בראשות חברנו חבר הכנסת יואל חסון, מהווה הדיון היום הזדמנות נאותה להצדיע למוסד מבקר המדינה, לאיש השופט מיכה לינדנשטראוס ולכל הצוות שלו. היום, שהוא במקרה היום שבא אחרי אתמול, שבמקרה התפרסמה בו הידיעה שבכפוף לשימוע יוגש כתב אישום נוסף נגד ראש הממשלה לשעבר אהוד אולמרט בפרשת המינויים הפוליטיים, ואחרי שמשפטו המתנהל בפרשת מעטפות הכסף ומרכז ההשקעות מתעכב בגלל החקירה גם בעניינו בפרשת "הולילנד", בימים כאלה כמעט קשה לזכור איך לפני חמש שנים ניסה ראש הממשלה דאז אהוד אולמרט להפוך את מבקר המדינה לאויב העם, לאיש הזוי, רודף תקשורת, ואת עצמו לקדוש מעונה רדוף תקשורת, רדוף סתם, ומעל הכול דוגמה ומופת לניקיון כפיים. זוכרים? לא כל כך הרבה זמן, חמש שנים.
חף מפשע, אבל אי-אפשר לבוא ולטעון שמבקר המדינה – –
– – שהביא את הדברים אל המשפט, הוא הזוי ורודף תקשורת.
לא התחשבנות. זה היה ניסיון לערער את מוסד ביקורת המדינה – –
– – לפגוע באחד משומרי הסף החשובים ביותר של המדינה, ולכן אני מביא את זה היום.
ויכוח בלתי מוכרע עדיין הוא אם כל גילוי פרשיות השחיתות האחרונות מעיד על תהליך ניקוי מתקדם של האורוות של השלטון שלנו, או שהוא מעיד על מדינה מושחתת שבה כל יום מתגלה פרשייה חדשה. אני מבקש לומר כי פרשיית "הולילנד" דווקא זקפה את קומתי הלאומית. לפני כן אני כמעט התביישתי להיות אזרח ישראלי – – –
לא, לא בגלל ירושלים. אני התביישתי להיות במדינה שבה חושדים בראש הממשלה שהוא מקבל שוחד בצורת עט נובע או בצורת נקודות זיכוי לנסיעה לחוץ-לארץ, או חושדים שראש הממשלה מוכן להתלכלך באיזה עניינים פעוטים של קבלת פעמיים דמי נסיעה מטעם איזשהן עמותות כדי לתת הרצאה בחוץ-לארץ. עצם החשד שראש הממשלה שלנו מתעסק בכסף קטן העליב אותי. עכשיו, כשמדברים על שוחד של מיליון, 3 מיליונים – זו כבר גאווה לאומית, זה שוחד king size, prime minister size, כבר לא צריך להתבייש שראש הממשלה מתעסק בקטנות. אבל כיוון שעלתה פה איזו תערובת גדולה של עניינים גדולים ועניינים קטנים, זוטות ומגדלים גדולים בשמים, אז אולי ראוי ללכת לאיזה מהלך של קונסולידציה, להגיד: בואו ונוותר על הדברים הקטנים; נעשה "פרֵטו"; נלך רק על הפרשיות הגדולות ולא נתעסק בשטויות. חברים מספרים על יאן הוס בתחילת המאה ה-15. הוא נולד באיזה כפר קטן לא רחוק מפראג, ואת נעוריו עבר כנער מקהלה ופרח כמורה, ויכול להיות שאז התייחסו לנערי מקהלה כמו שהיום, בשנים האחרונות, התייחסו לכמה נערי מקהלה. בקיצור, הוא פתח חשבון גדול עם הכנסייה הקתולית. הוא היה מאבות הרפורמציה, מאלה ש-100 שנה אחר כך הולידו את הפרוטסטנטיות. הוא כתב כתבים והרהר הרהורי עבירה לא רק בדוגמות של הכנסייה הקתולית אלא גם בכמרים עצמם ובכנסייה, גם בכלי הקודש וגם במנגנון. בקיצור, לכס הקדוש נמאס ממנו. בהתחלה נידו אותו ושרפו את כתביו, וכשזה לא עזר כינסו אספה גדולה בקונסטנצה ב-1415, ודרשו ממנו לחזור בו. הוא סירב לחזור בו ואמר: כל מה שאמרתי אמת אמרתי, ותוכיחו לי ההיפך. אז החליטו לשרוף אותו. החליטו להעלות אותו על המוקד, ובאמת באיזה יום עצוב בחודש יולי קשרו אותו לעמוד על ערימת עצים גדולה, וממש לפני שהדליקו אותו באה זקנה אחת קטנה והוסיפה זרד לערימה. "O Sancta Simplicitas", "הו, תמימות קדושה", אמר יאן הוס, ואחר כך כנראה הדליקו ולא שמענו את מה שהוא רצה להגיד אחר כך. התמימות הקדושה של הזקנה, שחשבה שלמרות שיש שם ערימת עצים גדולה מאוד, היא צריכה להוסיף את הזרד הקטן שלה למדורה הגדולה הזאת. רבותי, לא צריך לעשות קונסולידציה. בעניינים של שחיתות שלטונית דין פרוטה כדין מאה ודין מינוי פוליטי אחד כדין 250, ואם כל אחד ואחד מאתנו במאבק בשחיתות יוסיף את הזרד הקטן שלו, גם אם זה נראה טיפשות וגם אם זה נראה תמימות – יש משהו קדוש בתמימות הזאת של המאבק בשחיתות. ואז, אולי מבקר המדינה יוכל להתעסק רק בתיקון ליקוי ולא בתיקון קלקולים. תודה רבה.
אדוני היושב-ראש, תודה, אדוני ראש הממשלה, רבותי השרים, חברי חברי הכנסת, נתוני אגף כוח-אדם במטכ"ל קובעים כי בקרוב רק מיעוט מבני ה-18 בארץ ישרתו בצה"ל. ערבים, חרדים, בנות המצהירות כי הן דתיות, רובם ככולם אינם משרתים, ומדינת ישראל נדרשת לתמרץ את המשרתים. הרבה מים נטחנו כבר בעניין התמריצים, מחולקות תעודות ומתקיימים טקסים ויש יום מיוחד לאלו ויום מיוחד לאחרים. יש הרבה דיבורים ומעט מעשים לטובת חיילי צה"ל. החוק של חברי, יוחנן פלסנר, מדבר על שנת לימוד חינם באוניברסיטה. החוק שלי דומה, אולי הוא שונה מעט. הוא הוגש כבר בכנסת השש-עשרה ובכנסת השבע-עשרה. החוק שלי מדבר – ההבדל אינו עקרוני – אני מציע מחצית שכר הלימוד במכינה קדם-אקדמית, שחיילים רבים נזקקים לה, רבים יותר אולי מאלה שלא שירתו. ייתכן שמשום שבמהלך שלוש שנות שירותם הם שכחו חלק מלוח הלוגריתמים בגלל עומס הפזצט"אות, ויכול להיות שחלק אחר לא זוכר כמה פילים השתתפו בקרב קאנאי של חניבעל כי הם היו עסוקים בקרבות "עופרת יצוקה". על כל פנים, יותר חיילים מאשר אלו שאינם חיילים זקוקים למכללות קדם-אקדמיות. החוק שלי מדבר על מחצית שכר הלימוד במכינה כזאת או מחצית שכר הלימוד לתואר ראשון. ברור לי לגמרי שהקואליציה מתגייסת והיא תפיל את החוק. אני מניח שיגידו שזה חוק טוב, אבל אין כסף. הבעיה היא, כמובן, כמו בהרבה מאוד מקרים של מפלגת שלטון שדוחה חוק שתמכה בו כשהיא ישבה באופוזיציה – הבעיה היא צביעות. מפלגת שלטון, כמו הליכוד, מנסה להצטייר כמפלגה ששומרת על ארץ-ישראל, אבל היא מקפיאה את הבנייה גם בירושלים. מפלגת הליכוד מצהירה שהיא מתנגדת למדינה פלסטינית, אבל היום היא מתחילה שיחות קרבה כדי להקים מדינה כזאת. מפלגה שבוגדת בערכי היסוד שלה – –
– – זאת כנראה לא בעיה גדולה בשבילה גם למעול באמונם של כמה חיילים שרוצים להיות סטודנטים. תודה רבה.
אדוני היושב-ראש, תודה, חברי חברי הכנסת – – –
אם אפשר לקבל דקה שקט, דקה. סגנית השר גילה גמליאל טענה כלפי חבר הכנסת פלסנר, שהצעת החוק שלו הוגשה בדצמבר, בזמן שהממשלה הגישה או דנה בנושא כבר בספטמבר, והאשמת אותו בכך שהוא גנב קרדיט או ניסה לגנוב קרדיט. אני הגשתי את הצעת החוק הזאת בכנסת השש-עשרה, ואחר כך בכנסת השבע-עשרה, ואחר כך במרס, במרס, אז מה את תגידי? שהממשלה גנבה ממני קרדיט?
חס וחלילה, הלוא את באה ואומרת: הוא ניסה לגנוב את הרעיון המבריק הזה, לעזור לסטודנטים, מהממשלה, שדנה בכך בספטמבר. לא אינטליגנטי. כולנו רוצים לעזור לחיילים. החוקים הללו, גם העקרונות של החוק שאת דיברת עליו, דומים לחוק שהצעתי, לחוק שהציע חברי חבר הכנסת פלסנר. חוץ מאשר קנאת סופרים וחוץ מאשר ניסיון להצטייר כמגיני החיילים, אין פה ויכוח אמיתי. אינני מבין מדוע הממשלה לא נוהגת בהגינות ואומרת: חברי הכנסת התחייבו שלא לקדם את הצעת החוק שלהם, לא לגנוב כבוד, לא לגנוב קרדיט. הצעות החוק שלנו מאמצות את החלטת הממשלה, אולי לפני שהיא נולדה – ראינו ברוח הקודש שהממשלה עתידה להחליט החלטה נבונה מסוג זה.
איך אפשר לבוא רק כדי להיות קואליציה ולא אופוזיציה? איך אפשר, רק כדי לשלוט בכוח, לנסות לקדם את אותם דברים, אבל אנחנו עושים את זה מעמדה כוחנית, ולא קואליציה ואופוזיציה יתאחדו כדי לסייע לחיילים. בלי לנגח, אני קורא לממשלה לקבל את הצעתנו. אנחנו מתחייבים לעכב את החוק שלנו.
לא נקדם אותו, ואחר כך נשלב את שתי הצעות החוק. הצבעה נגד החוק הזה עכשיו תבוא ותגיד שלא העניין עיקר, אלא המציעים עיקר, וזה לא יהיה לכבוד הממשלה. תודה רבה.
אדוני היושב-ראש, תודה, חברי חברי הכנסת, אין לנו שר?
לא נורא. אני לא ממש חש בחסרונו.
3,000 אינטלקטואלים יהודים מצרפת וגם מארצות אירופה אחרות חתמו לאחרונה על הצהרה שבה הם מודיעים כי הם מפסיקים לתמוך אוטומטית בישראל, והם קוראים לישראל להקפיא את הבנייה בירושלים, ביהודה ובשומרון. האינטלקטואלים היהודים האלה מהשמאל, כמובן, התאגדו בארגון חדש, J Call, שנולד במתכונת J Street, ואחד מראשיה וממייסדיה של "שלום עכשיו" בצרפת הסביר כי כוונת הארגון לתקוף את ישראל משלושה כיוונים: מארצות-הברית, מאירופה וגם מארגונים הפועלים בתוך ישראל. מה שלא ברור לי, זה איך הגיעה הידיעה הזו לעמודי החדשות. כלומר, אין שום דבר חדש בשנאה העצמית של השמאל היהודי. השמאל הישראלי הוא חלק מהתופעה הזו. אלו הם נכדים חוקיים של היבסקציה, הסקציה היהודית במפלגה הקומוניסטית ברוסיה, שגם בימים העקובים ביותר מדם של הטרור הסטליניסטי המשיכו לקשור לו כתרים ולשבח אותו. אפשר לומר: הם היו ברוסיה, מסכנים, בטח פחדו שיהרגו אותם אם הם לא יעשו כך. אז האינטלקטואלים היהודים של השמאל באירופה החופשית, מחוץ למסגרתה של ברית-המועצות, באותן שנים של לפני מלחמת העולם השנייה וגם בשנות המלחמה הקרה שלאחריה, המשיכו לסגוד לאליל הקומוניסטי ברוסיה ולשבח באופן אוטומטי את מעשיו, גם כשרוסיה סיפקה נשק למדינות ערב, גם כשרוסיה נלחמה בכל דבר שייצג את מדינת ישראל או שמדינת ישראל ייצגה אותו. הם בירכו ואמרו אמן באופן אוטומטי על מה שרוסיה אמרה. אז אין באמת חידוש גדול בכך שהשמאל האינטלקטואלי היהודי מתייצב כמעט אוטומטית נגד – תומך באויביה של מדינת ישראל. למה זה קורה? הלוא האינטלקטואלים הללו, חלקם באמת פילוסופים ידועי שם, נכבדים, ליברלים, לוחמים בעד שוויון זכויות. איך יוצא שהם תומכים בארגוני טרור פלסטיניים, באסלאם מדכא, משפיל, בלא זכויות אדם, בלא זכויות נשים, בלא זכויות אזרח – איך יכול להיות שהם ילכו נגד העקרונות של עצמם, שהבון-טון חשוב יותר מהתכנים? היום הבון-טון זה לא רוסיה הסובייטית, זה חלף מהעולם – ברוך הבא, אדוני השר – היום הבון-טון זה להיות נגד ישראל. זה ישתנה בעוד שנה או בעוד עשר שנים, כפי שהשתנתה הסגידה לרוסיה הקומוניסטית. כפי שהבון-טון של האינטלקטואלים האירופים שתמך ברוסיה במאבק שלה בארצות-הברית, במלחמה הקרה, השתנה, גם זה יחלוף מן העולם. אבל עד אז הבון-טון מחייב. לסיום, רק הערה אחת: למה החזיר שנוא כל כך על היהודים? אומר המדרש: לא רק משום שהוא הפך להיות סמלם של רומא והלגיון העשירי, ולא רק משום שהוא חיה טמאה ואינה כשרה. ברוך השם, יש הרבה חיות שאינן כשרות בעולם. אבל, אומר המדרש, החזיר, שאינו מעלה גרה, הוא מפריס פרסה ושוסע שסע, ופושט את טלפיו קדימה ומנסה להצטייר כחיה כשרה. הבעיה עם ה-J Call וה-J Street זה לא שהם תומכים באויבי ישראל. הבעיה אתם זה שהם מנסים להצטייר כארגונים ציוניים, כארגונים תומכי ישראל. אבל הם יגידו לנו מה טוב לנו, וגם אם מדינת ישראל וגם אם רוב יהודי צרפת אומרים להם: אנחנו אומרים לכם בפירוש, המדיניות שאתם תומכים בה, על-פי ישראל לפחות, עלולה לגרום לחורבנה של מדינת ישראל – הם יודעים טוב מאתנו מה טוב לנו. כל זה בסדר. ראינו אותם תומכים גם ברוסיה הקומוניסטית בשנים הכי גרועות. אבל מה קשה ממש? שהם מנסים להצטייר כציונים, כתומכי מדינת ישראל, ועל זה קשה מאוד לסלוח להם. תודה רבה.
לא ביהודי צרפת עלבתי אלא בחותמי העצומה.
אתה לא יכול להציע להוריד. אתה הצעת להעלות את זה על סדר-היום.
לא. אני מבקש, כמו שביקשתי בהצעה לסדר-היום, לדון במליאה.
כל מה שנדון במליאה לא נדון אף פעם, זה כמו להסיר.
אדוני היושב-ראש, מי שהיה אמור לענות לי זו סגנית השר נוקד, כך כתוב לפחות בסדר-היום.
טוב, היא בוודאי יודעת מה אני עומד להגיד, אז היא בוודאי תדע. אדוני היושב-ראש, תודה, רבותי השרים, חברי חברי הכנסת, אבו מאזן חתם לאחרונה על צו נשיאותי, האוסר על אזרחי הרשות הפלסטינית לעבוד ביישובים היהודיים ביהודה ובשומרון. הרשות הטילה גם חרם על מוצרי ההתנחלויות. אבטיחים מהבקעה הוצתו בחגיגיות על-ידי סלאם פיאד. מי שמוכר אדמה ליהודים, צפוי לעונש מוות ברשות הפלסטינית. וממשלת ישראל, וגרוע מזה, עם ישראל – שותקים. היום פצחו בירושלים בשיחות קרבה. יבוא מיטשל, ידבר עם נתניהו, ייסע לרמאללה, ייסע לוושינגטון לדווח לבוס, יחזור לירושלים וחוזר חלילה. הערבים רוצים מאתנו אדמה, מדינה, אבל אבו מאזן "המתון" וסלאם פיאד "הטכנוקרט", שכאילו מתנגדים לאלימות, מסרבים לשבת לשולחן אחד עם נתניהו ולדון עמו בתביעותיהם לחיסולה של מדינת ישראל. אפילו לשבת אתנו ביחד הם לא מוכנים. וממשלת ישראל, וגרוע מזה, עם ישראל – שותקים. חלק מהשותקים אצלנו בוודאי עושים זאת מפחד אובמה. נתניהו אחר היה מקים קול צעקה. בני בגין אחר, לפני שגילה סימנים מוקדמים של התקרנפות, היה זועק. אבל הממשלה שותקת, ולכן גם העם שותק. יש אצלנו כמובן גם כאלה ששמחים לחרם. אותו חלק בשמאל הישראלי, שרוצה לראות בחורבן כל מפעל ההתנחלות, יזם חרם כזה. כבר לפני שנים מספר פרסמו בארץ ובחו"ל רשימת מפעלים שיש להחרים את מוצריהם. הם שהפעילו ומפעילים לחץ על מדינות אירופה כדי לסמן תוצרת מיהודה ושומרון, תביעה שאהוד אולמרט נכנע לה בזמנו, דורשים להטיל עליהם מסים כבדים ולהחרים את המוצרים הללו. הם השטינקרים הפעילים אצלנו בבית, שמארגנים גם את יהודי העולם, את ה-J Street וה-J Call, מלשינים לאיחוד האירופי ולבית הלבן כדי לעקוף את רצון הרוב הדמוקרטי של אזרחי ישראל. כן, כל אלה בוודאי תומכים בחרם של אבו מאזן וסלאם פיאד, אבל יש שורה של גדול משוררי ישראל בדורות האחרונים, אורי צבי גרינברג, שאמר: "כל בוגד הוא כסיל". היום הם חושבים שהם פועלים עם אבו מאזן נגד ההתנחלויות, אבל רק לפני שבוע הכריזה הרשות מלחמה על חברות הסלולר הישראליות. לא אלה שפועלות במישור-אדומים או בברקן, אלא אלה שפועלות בגבעתיים ובהרצלייה. כרטיסי חיוג שמופצים על-ידי חברות הסלולר הישראליות מוחרמים ברמאללה, ובקרוב בכל תחום שהערבים ירגישו שהם יכולים לעמוד ברשות עצמם, הם יחרימו את המתחרים שלהם בישראל. לא רק אבטיחים מבקעת-הירדן יישרפו בשוק בשכם, גם אבטיחים מהערבה. ואז יקום גם השר שמחון לצעוק. היום, כשמנסים לחנוק רק את כלכלת ההתיישבות ביהודה ושומרון, הוא שותק, אולי בקורת רוח. אמר אורי צבי גרינברג "כל בוגד הוא כסיל", ואני אומר לשמאל בישראל, השמח לחרם של אבו מאזן: גם עליכם תעבור הכוס. אבל ממשלת ישראל, שאיננה שמאל קיצוני, ממשלה של ביבי ובני בגין ובוגי ו ו ולימור לבנת ומשה כחלון וגלעד ארדן, איך הם שותקים? הסכמי פריס, ההסכמים שהיו הנספח הכלכלי להסכמי אוסלו מ-1994 קובעים במפורש בסעיפים 8 ו-9 שלהם, שישראל והרשות לא יפגעו זו בתוצרת של זו, לא יקימו חומות מכס, לא יחרימו. אבו מאזן, כחלק מהאינתיפאדה הלבנה שהכריז עלינו, מפר בלי למצמץ את הסכמי פריס, והם, נתניהו ובני בגין ובוגי יעלון שותקים. לא רק שותקים, גם רצים לשיחות קרבה. וסגן השר אילון שהגיע השבוע לדיון בוועדת הכלכלה, הבטיח כי דין ברקן כדין רעננה, ולא נסכים ולא נשלים וכבר בפתח השיחות נעלה את התביעה להפסיק את החרם, גם כי הוא פוגע בעיקר בערבים. יש לי בקשה לממשלת ישראל: אל תעשו את החשבון של הערבים, הם יודעים מה הם רוצים, ומה שהם רוצים זה שישראל לא תתקיים, ומה שהם עושים מתבסס על הערכת המצב שלהם, כי לא ייגרם להם נזק כתוצאה מכך. לו חששו שישראל תעשה אפילו צעד תגובה קל, הם לא היו מנסים. אבל הם בטוחים שאובמה אתם, והוא לא יניח לישראל לפגוע בהם. שרגא ברוש, יושב-ראש איגוד התעשיינים, וככל הידוע לי, לא מי שיש לו כרטיס חבר של מפלגת האיחוד הלאומי, אמר באותו דיון בוועדת הכלכלה של הכנסת השבוע, שמדינת ישראל צריכה לסגור לאלתר את שערי הנמלים באשדוד, אילת וחיפה בפני יצוא של סחורות פלסטיניות. הוא העריך שבתוך שבוע ייגמר החרם. מדינת ישראל מעבירה על-פי הסכמי פריס מדי חודש עשרות מיליוני דולרים, שאנו גובים כמע"מ ומכס עבור הרשות הפלסטינית, עבור סחורות היבוא שלהם. החרם הערבי גורם נזק ישיר ועקיף לחקלאים ולתעשיינים ישראלים, גם כאלה הפועלים ביהודה ושומרון וגם כאלה הפועלים בתחומי "הקו הירוק". ממשלת ישראל רצינית, לא ממשלת בובות וצללים, היתה מנכה במקור מדי חודש מהחזרי המכס והמע"מ לרשות את סכומי הנזק שנגרמו לישראל, ואז, כמדומני, החרם הזה היא מתאדה בתוך שבוע. אבל הממשלה לא עושה דבר. זוהי ממשלת בובות, זוהי ממשלת צללים. חברי הכנסת, אתם זוכרים שפעם לא היה אפשר לקנות "קוקה קולה" בישראל בגלל החרם הערבי? לפני שנים מספר חוקק הקונגרס האמריקני חוק המטיל קנסות כבדים על כל חברה אמריקנית הנכנעת לחרם הערבי. כך, פחות או יותר, הסתיים החרם הערבי על ישראל, נשבר. והנה היום, כאן ועכשיו, בתחומי ישראל, בשליטתנו, מעזים הערבים להטיל עלינו חרם, וממשלת הצללים של נתניהו שותקת. לא מחוקקת, לא מטילה סנקציות, אפילו לא בדגם האמריקני. הרי אם היינו מעתיקים את החוק האמריקני לא יכול היה אובמה לבוא ולהגיד לנו: אתם לא רשאים לעשות את זה. פשוט להעתיק את החוק של הקונגרס האמריקני, שמי שמטיל חרם על ישראל ועל תוצרת שלה ייענש ויסבול כלכלית, כך שיתגעגע לתקופה שלפני שהטיל את החרם. אבל, הממשלה לא עושה דבר. הם הבטיחו להעלות את הדבר מייד על סדר-היום של שיחות הקרבה. חברי הכנסת, באמת איננו זקוקים לחוק, לא אמריקני ולא ישראלי, כדי להילחם באויבינו. צריך ממשלה. מה לעשות? בממשלה הכי גדולה שהיתה לישראל מעודה אין אפילו גבר אחד שיקום ויעשה מעשה. ממשלת בובות, חברי חברי הכנסת, ממשלת צללים. תודה רבה.
יש מפעלים שפושטים את הרגל. אם יש מפעלים שפושטים את הרגל, את תעזרי להם?
אתה טועה. כרטיסי חיוב של חברות הסלולר הוחרמו.
סגן השר אילון אמר: "ברקן" כמו רעננה.
אני מוכן להעביר את זה לוועדת החוץ והביטחון.
אדוני היושב-ראש, תודה, אדוני השר, חברי חברי הכנסת, החוק לפיקוח על שירותים פיננסיים ככללו ראוי, ואני אתמוך בחוק הזה, למרות שמביאה אותו אלינו היום ממשלה שכמעט כל שאר מעשיה ראויים לגינוי או לביקורת. אני מבקש להעיר שתי הערות קצרות על שתיים מהתופעות הקשות ביותר שמגלה הממשלה בימים האחרונים. הממשלה מקפידה הקפד היטב בימים האחרונים לשקר לנו, לנו ולכל אזרחי ישראל, בעניין הבנייה בירושלים. אומרים לנו שלא מקפיאים את הבנייה, והבית הלבן ומחלקת המדינה מצהירים שנתניהו התחייב להקפיא את הבנייה ברמת-שלמה. אנחנו צריכים להחליט למי משני דוברי האמת האלה אנחנו מאמינים. אנחנו לא מאמינים לאף אחד מהם. אנחנו יכולים להאמין רק למציאות. אנחנו מתבוננים במה שקורה בירושלים, ורואים שהממשלה לא בנתה אפילו בית אחד, וכל מי שטוען אחרת, מוזמן לקחת אותי לסיור בירושלים ולהראות לי את התחלות הבנייה של ממשלת ישראל היום בעיר. אין מכרז אחד שהממשלה הוציאה, ושטחים ששווקו על-ידי ממשלות קודמות, הממשלה הזאת מקפידה לתקוע בגלגלי ביורוקרטיה חלודים היטב. זה המציאות. מעבר להצהרות, מעבר למלים הנבובות, בתכל'ס הממשלה הקפיאה את הבנייה בירושלים, נכנעה לתכתיב הערבי בפי האמריקנים. והערה שנייה, בימים האחרונים החליט שר הביטחון להתנהג כפירומן מושבע, והוא החליט להכריז מלחמה על ההתיישבות ביהודה ושומרון. היעד האחרון שלו, אתמול, כאשר ראש המינהל אזרחי, עושה דברו, הוציא מהפריזר צו הריסה בן 11 שנה לישיבה ביצהר. ברק הודה שהתחילו לבנות את הישיבה כשהוא היה ראש ממשלה, ולמרות זאת, ולמרות שאין שום הסבר, מה קרה 11 שנה ועל מה נרדמה הממשלה וממשלות רבות, ומדוע משרד השיכון הזרים תקציבים לבנות, ומשרד התחבורה הקצה כסף כדי לבנות את כביש הגישה לישיבה, והיא היתה מוכרת ומקובלת על כולם, פתאום נזכרו שצריך להרוס אותה במעשה של ענישה סביבתית, פסול מוסרית וחוקית ומשפטית, משום שמהישיבה הזאת, כך לוחשים גורמי הביטחון, יוצאים אלה שמבצעים פעולות של "תג מחיר". אז מי שעושה "תג מחיר", שיתפסו אותו, שיגישו כתב אישום, שישפטו אותו, שיכניסו אותו לבית-סוהר. אבל אי-אפשר להחליט להרוס ישיבה 11 שנה לאחר שנבנתה, רק כי ממנה, לוחשים לנו, יצאו מבצעי "תג מחיר". אלה פעולות פסולות מעיקרן של הממשלה, שמתנכרת להבטחתה, לבוחריה ברובם. לא לשר הביטחון יש לי טרוניות בעניין הזה – הוא מבטיח לבוחריו, והוא מקיים. אבל כל שאר מרכיבי הממשלה הזאת, לא לשם זה הם נבחרו, ועל כך אני אבוא אתם חשבון. על כל פנים, החוק עצמו ראוי, בחוק נתמוך, ואת הממשלה נבקר. תודה.
אדוני השר, זה נשמע הרבה. אבל אם נזכור שחצי מזה של אולמרט, זה לא נורא.
תודה, אדוני השר. יותר הערה משאלה. אני שמח שציינת שהאירוע טופל על-ידי האג"מ, כי אין כנראה תוצאה אחרת. כאשר שכן ערבי מכניס צינור מים לתוך בית-כנסת, בזמן התפילה בשבת,  וממלא את חלל בית-הכנסת מים, אז כנראה מי שצריך לטפל בזה זה האג"מ. תודה רבה.
אדוני היושב-ראש, כפי שהזכיר חברי חבר הכנסת אריאל, בעוד 188 יום מסתיימת ההקפאה, כפי שהבטיחו ראש הממשלה ומרבית שריו. בעוד 188 יום מתחילים בתנופת בנייה ביהודה ושומרון. אני ממליץ לחברי הכנסת להשקיע בחומרי בניין, בברזל, במלט ובכל מה שנחוץ. המחירים יעלו בגלל העלייה בביקוש. בהזדמנות זו אני מבקש לדווח לחברי הכנסת שמצאתי מסמר ברזל, והוא טרם תוארך. אנחנו חוזרים עכשיו, שמונה חברי כנסת, מסינון העפר שהוצא מהר-הבית על-ידי 400 משאיות ווקף שהרסו עתיקות באופן יזום, במזיד, ניסו להשמיד את עברנו. עשרות אלפי אנשים השתתפו עד כה בסינון הממצאים מהר-הבית בעמק-צורים. תלכו. אין לזה שום דבר מקביל – לנגוע בממצאים מהר-הבית, לזהות אותם ולהניח אותם לאור השמש.
אדוני היושב-ראש, רבותי השרים, חברי חברי הכנסת, הערה למה ששמענו זה עתה מפי חברת הכנסת זועבי: כשהיו סטודנטים יהודים בגולה, גם בארצות שבהן היתה אנטישמיות בוטה והיה נומרוס קלאוזוס לגבי מספר הסטודנטים היהודים, ונלחמו בהם, כולם, האנטישמים, האשימו אותם שהם הסטודנטים המצטיינים ביותר בכל הפקולטות. הצעה לסדר: אולי תפסיקו להתבכיין ותתחילו ללמוד?
אבל אני רוצה להפנות את דברי לסטודנטים שבקהל. סטודנטים לומדים באוניברסיטה לא רק לשנן חומר. הם אמורים ללמוד גם לקרוא חומר, ללמוד אותו בצורה ביקורתית – ללמוד לקרוא לא רק מה שמלעיטים אותם, לא רק מה שמאכילים אותם, אלא לדעת לשאול שאלות, לתהות, לקרוא טקסטים באופן ביקורתי. אנחנו שומעים מפי הממשלה פעמים רבות כמה היא רוצה להיטיב עם הסטודנטים, וביתר שאת בשבועות האחרונים – כמה היא רוצה להיטיב עם חיילים משוחררים ההולכים ללמוד באוניברסיטה. אז אני מציע ללמוד קריאה ביקורתית או שמיעה ביקורתית של הדברים שנאמרים, וגם שמענו אותם כאן היום. לפני שבוע האולם הזה סער מאוד, כי חברי חבר הכנסת יוחנן פלסנר ואני, עם הצעת חוק צמודה להצעה שלו, הצענו הצעות דומות שאומרות לתת לסטודנטים בוגרי צבא, מי שהשתחרר משירות צבאי, שנת לימוד חינם או שנה במכינה הקדם-אקדמית. באה הממשלה וענתה לנו שיש להם הצעת חוק דומה מאוד שהם מכינים עכשיו, ולכן הם מציעים להצביע נגד ההצעה שלנו. כללי המשחק השכיחים בבית הזה הם שאם חבר כנסת מציע הצעה שהממשלה תומכת בעיקרון שלה, היא אומרת: אנחנו תומכים בעיקרון, אנחנו נצביע בעד או נתמוך בהצעה, אם תתחייב, למשל, להמתין או לתאם את פעולותיך עם המשרד המקביל או לא לקדם את ההצעה שלך לפני הצעת החוק הממשלתית. זה לא קרה. כלומר, מה שהיה חשוב לממשלה באותה עת היה לקדם הצעת חוק ממשלתית, ואם מישהו ייטיב עם הסטודנטים זו תהיה הממשלה ואם מישהו ייטיב עם החיילים זו תהיה הקואליציה – לא עצם העניין ולא ההטבה לחייל המשוחרר, לא ההטבה לסטודנט, אלא מי מחלק אותה. הירושה של סבתא שלהם. זה כסף שלנו. אבל חשוב מאוד מי מיטיב עם העם. אז הפילו הצעת חוק, ובאים היום ואומרים: בעוד שבועיים נגיש לכם בדיוק אותה הצעת חוק. תלמדו לשמוע ביקורתית, משום שמה שמחלקים זה את מס ההכנסה שכולנו משלמים, ולא איזו גבהות לב או רחבות לב מיוחדת של ממשלה כזו או אחרת. אם חברי כנסת מציעים הצעות חוק שיש עליהן רוב בבית הזה, תמיכה, אז זה בכלל לא חשוב אם מציעים אותן מהקואליציה או מהאופוזיציה. דוגמה שנייה: חברי, שלא נוכח כאן, חבר הכנסת דוד רותם, העלה לוועדת שרים לחקיקה, לפני שבוע או שבועיים, הצעת חוק שבאה להיטיב עם חיילים משוחררים ובוגרי שירות לאומי. שוב, הנחות בשכר לימוד, הקלות בדיור. באה הממשלה, והפעם כבר לא קואליציה ואופוזיציה, ואמרה לו: תחכה. עכשיו, אומרים לו עוד פעם: תחכה. שר החינוך יושב כאן, ואפשר יהיה להפנות אליו שאלה ישירה: האם הוא מתכוון לתמוך בהצעת החוק של חבר הכנסת דודו רותם שבאה לעזור לחיילים משוחררים ולסטודנטים, או ששוב יגידו להם: תחכה, תחכה? אבל, פה, במליאה, ביום הסטודנט החגיגי, יפזרו הבטחות. מה שאני מציע: שמיעה ביקורתית, קריאה ביקורתית, ולדעת מי באמת רוצה להבטיח הבטחות ומי באמת מתכוון, ולממשלה יש כוחות ויש כלים ולפעמים היא עושה את זה, בלחץ מתאים, ביצירת דעת קהל מתאימה, בגיוס מתאים של קואליציה ואופוזיציה. כן, אפשר יהיה לתמוך בחיילים משוחררים, אפשר יהיה לתמוך בסטודנטים, ולקדם את העניין ולא את מי שמביא את העניין. תודה רבה.
ההצעה שלי היא מהכנסת השש-עשרה והכנסת השבע-עשרה.
הגשתי את הצעת החוק ביום שהכנסת התכנסה, איך זה יכול להיות טרמפ על מה שהממשלה החליטה שישה חודשים אחר כך?
כשהיית באופוזיציה היית קורע את הממשלה לגזרים אם היא היתה מעזה להצביע נגד הצעת חוק שאתה תומך בה.
שתי שאלות קצרות, ברשותך, אדוני השר. האחת – אני מבקש לגייס את הניסיון שלך, גם הרבה שנים במשטרה, וכמי שהיה הרבה זמן בשטח, בשמש: האם מי שיש לו חמאה על הראש רצוי שיצא לשמש? או – מי שבנה בית בלתי חוקי שהולבן אחר כך – –
– – רצוי שיתערב בענייני בנייה בלתי חוקית?
שאלה בעניין סילואן וכפר-התימנים, בית-הכנסת שנבנה לפני כ-100 שנה. בעקבות מאורעות תרצ"ו התושבים היהודים נאלצו לברוח, ערבים שכנים השתלטו על הבית, ומי שפלש לבית-הכנסת בנה על שלוש הכיפות שעל הגג קומה נוספת כדי לטשטש את העובדה שזה היה בית-כנסת. בית-המשפט הוציא צו שחייב את המשטרה – לא את העירייה, את המשטרה, תבדוק את פסק-הדין, במפורש. לכן אני מבקש לא לנסות לגלגל את האחריות לעירייה ולהשיב לנו מתי בכוונת המשטרה לסייע בהריסת המבנה. תודה רבה.
אדוני היושב-ראש, תודה, אדוני השר, חברי חברי הכנסת, אני מבקש להתייחס להצעת האי-אמון בעניין דוח מבקר המדינה. הדוח שהונח על שולחננו בשבוע שעבר עוסק בפירוט רב בניגוד העניינים שבהם פעל שר החקלאות שלום שמחון כשבא להנהיג רפורמה בתחום הלול. מדוח המבקר קל להבין כי בעיניו של מבקר המדינה, לפחות שאלה אחת, שאלה היסטורית של מה קדם למה – הביצה או התרנגולת – נפתרה במקרה הזה, וברור שהשר שקידם רפורמה שקידמה בין השאר גם את האינטרסים של משפחתו, עניינו אותו פחות הביצים ויותר התרנגולת שמטילה עבורו ביצי זהב. טענה מוכרת בדיון כזה היא טענת הדילול. השר ודאי דאג לכל החקלאים והוא לא אשם שגם משפחתו נהנתה מההטבות הללו, ממש כשם שמותר לקיבוצניק, למשל, שנבחר לכנסת, לתמוך בעניין כללי של הקיבוצים. אז בעניין כללי, בוודאי אין ויכוח, מותר. אבל היינו דורשים  מקיבוצניק כזה, אם היה מעורב בדיון העוסק בהפרטת הקרקעות של הקיבוץ שלו והפיכת האדמות שנועדו לשעורה לנדל"ן מניב לא חלב ודבש, אלא בונוסים למוכרי הקרקע, היינו דורשים ממנו לפסול עצמו בדיון כזה. והעניין של השר שמחון הוא אפילו כללי הרבה יותר. הוא סימפטומטי. השר שמחון פעל מתוך ניגוד עניינים והוא גם מבקש להתמנות ליושב-ראש קרן קיימת לישראל. קרן קיימת לישראל היא בעלת חלק עצום מהקרקעות המשמעותיות לבניין ולקניין בארץ. ויכול מאוד להיות שהשר שמחון הוא נציג ראוי מאוד למפלגה שאך זה מקרוב החליפה את הדירקטוריון של קרן בית-ברל על מנת שתוכל לספסר בקרקעותיה. אז הוא באמת האיש הכי מתאים לעניין, ואולי לא ניגוד עניינים כאן, אלא עניין אחד בלבד, והוא מייצג אותו היטב. מפלגת העבודה נקראה פעם מפלגת פועלי ארץ-ישראל. בעולם שהמפלגה הזאת רצתה לבנות כאן בארץ לפני 70 ו-50 שנה, היו מצפים משר כזה לקום ביום פרסום הדוח, ואם לא היה עושה כן ומתפטר על דעת עצמו, היתה המפלגה שלו מראה לו את הדלת. פעם היה מותר לגנוב בשביל המפלגה, אבל בוודאי לא להטבות אישיות כשהשר נתון בניגוד עניינים. אבל גם כשהיה מותר לגנוב בשביל המפלגה, אסור היה להיתפס. וכאן מבקר המדינה מפנה אצבע מאשימה כלפי השר, ואומר: פעלת מתוך ניגוד עניינים. הייתי מצפה מהשר להתפטר, אם לא – מהמפלגה לומר לו את דעתה. אבל אם אלה לא עומדים, לפחות ראש הממשלה, תקום, תקרא לשר, תגיד לו שאתה מצפה ממנו באותו יום להניח מכתב התפטרות. אבל גם זה לא קורה, וקשה לצפות מראש הממשלה להזמין את השר אליו כדי שיתפטר. וכיוון שראש הממשלה אפילו לא מעלה על דעתו, אדוני היושב-ראש, אפשרות כזאת, נראה שהסוגיה שייכת בכלל לתחום עיסוקו של שר התחבורה. למה שר התחבורה? אם ראש הממשלה היה נוהג כך ומזמן אליו את השר שמחון, היתה זו ממשלה מתוקנת. ואם לסבתא היו גלגלים, היא היתה רכבת. תודה רבה.
אדוני היושב-ראש, תודה, שלום לאדוני ראש הממשלה, רבותי השרים, חברי חברי הכנסת, מרגע שבא נשיא רוסיה מדוודב לדמשק וחיבק את ח'אלד משעל והתחייב לספק נשק מתקדם לאסד, אפשר להפוך דף, עוד דף אחד בספר ההיסטוריה שראוי שיום אחד ייכתב בסוגיה הזו: יחסה של רוסיה ליהודים, לציונות ולמדינת ישראל. רוסיה הצארית רשמה פרקים איומים בהיסטוריה של האנטישמיות, תחומי מושב והגבלות על זכויות קניין ופוגרומים וגירושים. אבל רוסיה הקומוניסטית, שלכאורה באה לעשות ההיפך ממה שרוסיה הצארית עשתה, ואף שיהודים, אולי מפני שיהודים נמנו לאסונם על מחוללי המהפכה, רוסיה הקומוניסטית ידעה להתייחס ליהודים כאל השמן בגלגלי המהפכה או כאל השבבים שניתזים כשחוטבים עצים. בימים האחרונים ולכבוד יום הניצחון על גרמניה הנאצית ולכבוד הווטרנים שישבו אתנו כאן ביציע נאמרו מצוות אנשים מלומדה גם שבחים לברית-המועצות על שהצילה את שרידי אחינו ממחנות הריכוז. אבל אי-אפשר לשכוח, אדוני היושב-ראש, שלא בשביל היהודים יצאה רוסיה הסובייטית למלחמה על גרמניה, ועד שהיטלר לא בגד בסטלין בעל-בריתו – – –
– – – עד שהיטלר לא בגד בסטלין ולא הפר את הסכם ריבנטרופ-מולוטוב, הם היו בשלום זה עם זה. רק כשהותקפו ונחלצו להגן על נפשם, ובסופו של דבר גם ניצחו יחד עם בעלות-הברית, אנחנו באים ומברכים אותם על כך שתוך כדי מעשה גם הצילו יהודים רבים, אבל לא בשביל זה הם יצאו למלחמה. אינטרמצו אחד קצר בתולדות היחסים בין רוסים ויהודים וברית-המועצות וישראל ורוסיה ומדינת ישראל, היה בהקמת המדינה, כששר החוץ גרומיקו הצביע באו"ם בעד הקמת המדינה. חד-פעמי, תפנית שלא חזרה על עצמה שוב. כנראה אז רוסיה זיהתה במדינת ישראל הנולדת צעד אנטי-אימפריאליסטי ולכן תמכה בהקמתנו, או שבמין הד היסטורי למה שהם כתבו שנים רבות על הקירות ברוסיה, "ז'ידים, לכו לפלשתינה", הם בעצם אמרו שהם יודעים למי שייכת לארץ הזו ולא יכלו להצביע נגד הדבר הזה. אבל מהר מאוד, אדוני היושב-ראש, זה עבר להם, והתמיכה שלהם מאז, בכל מי שנלחם בישראל ותקף את ישראל, בהזרמת נשק מסיבי למדינות ערב, בתמיכה אוטומטית באו"ם, בכל פעם שאפשר היה להילחם ביהדות בברית-המועצות, בציונות, בעלייה, כל פעם שאנחנו מנתחים מחדש את המהלכים שקדמו למלחמת ששת הימים, ואנחנו מבינים שרוסיה הסובייטית בעצם היא זו שגלגלה את המהלך שהביא למלחמה הזו מתוך תקווה שכך יהיה אפשר לחסל את מדינת ישראל – – –
כשנדון ביחסי ארצות-הברית – – –
כשארצות-הברית – ממש כפיות טובה לגדול הרוצחים בהיסטוריה האנושית, סטלין. הלוא רוסיה – – –
תגיד תודה לרוסיה על מלחמת ששת הימים ותוצאותיה, כי הם גלגלו אותה. אבל לאחר שנפל השלטון הקומוניסטי היו אצלנו רבים שקיוו שמשהו ישתנה, שמשהו יתהפך. שר החוץ שלנו אפילו המליץ על שינוי אוריינטציה. בא מדוודב, התחבק עם ח'אלד משעל, מספק נשק מתקדם לבשאר אסד והעולם שב לסדרו. רוסיה מתייצבת מחדש במקומה ההיסטורי האנטישמי המסורתי, האנטי-ישראלי, האנטי-ציוני, העולם יוכל להירגע, אין שינויים.
כי אין לי כל עניין בהם, הם אנטישמים ברובם.
אדוני היושב-ראש, אדוני השר, חברי חברי הכנסת, שני משלים, נמשל אחד ואולי גם שיר אחד בסוף. שני משלים, אולי יותר לאוזני האופוזיציה מאשר לאוזני הקואליציה. הסיפור האחד הוא סיפור שאולי גם ד"ר אגבאריה זכה להיתקל בו, אם כי אני לא בטוח שעבדת בבתי-חולים באזור הנכון.
האזור הנכון – אני הכרתי את זה גם ב"תל השומר" וגם בירושלים. אני חושב שד"ר אגבאריה עבד בעמק.
אז אולי ראית. בכל אביב – מרס, אפריל, מאי – הייתי נתקל בחדר מיון באברכים, מהחרדים דווקא, מגיעים לחדר מיון עם שברים בידיים וברגליים. אחד, שניים – תופעה. שאלתי אחד, מה קרה לך? הוא אמר: נפלתי מעץ. שאלתי עוד אחד: מה קרה לך? אמר: נפלתי מעץ. זה לא היה אותו עץ ולא אותו אירוע, יום אחרי יום – ניסיתי לברר מה הסיפור, ואמרו לי: מצוות שילוח הקן. אני בטוח שחברנו מיכאלי יודע במה מדובר. יש בחומש מצווה שטעמה ושורשה הוא נפלא באמת – כאשר בא אדם ללקט ביצים מקן של ציפור, למאכל, משום צער בעלי-חיים, כדי לא לצער את הציפור הדוגרת, יגרש אותה קודם, שלא תראה איך בן-אדם בא ואוכל את הביצים שהיא הטילה ודוגרת עליהן. צער בעלי-חיים. מה עושים האברכים על הצמרות? הם, אין להם הרבה ניסיון, אז הם עולים על ענף חלש, נופלים, שלושה מטרים, שוברים ידיים, שוברים רגליים.
יכול להיות, יכול להיות, אבל משלושה מטרים גם בחור שכל היום משתזף על שפת הים יכול לשבור ידיים ורגליים. מה נשאר? הלוא הם כבר לא אוכלים את הביצים, אבל נשארה המצווה, הקליפה החיצונית של המצווה – לגרש את הציפור. נשארה המצווה בלי טעמה של המצווה. משל אחד. נחזור אליו אחר כך. הסיפור השני הוא סיפור חסידי על שלושה דורות, מהבעל שם טוב והדורות שבאו אחריו. מספרים על רבי ישראל הבעל שם טוב, שכשהיתה עת צרה וצוקה לישראל היה הולך למקום אחד ביער, מדליק שם אש, נושא תפילה זכה בניגון הנכון, ודי היה בכך שתעבור הגזירה מישראל. היה הולך למקום ביער, מדליק אש, נושא תפילה, והגזירה היתה חולפת. ובדור השני, הדור שאחרי הבעל שם טוב, כשבאה שעתו של רבי משה לייב מסאסוב, שוב נגזרה גזירה על ישראל, והיה צריך להציל את העם מהגזירה הקשה. רבי משה לייב מסאסוב היה הולך לאותו מקום ביער, ומנגן את הניגון, ואומר לבורא עולם בקול שבור: ריבונו של עולם, אני כבר לא יודע להדליק את האש, אני גם לא יודע את המלים של התפילה, אבל אני מכיר את המקום ביער, והניגון זכור לי, וצריך שיהיה די בכך כדי שהגזירה תעבור. ודי היה בכך, והגזירה עברה. ובדור השלישי אחרי הבעל שם טוב הגיע תורו של רבי ישראל מרוז'ין. שוב נגזרה גזירה קשה על עם ישראל, רבי ישראל מרוז'ין ישב בחדרו, לפת את ראשו בין שתי כפות ידיו ואמר: ריבונו של עולם, אני לא יודע איפה המקום ביער, אני לא יודע להדליק את האש, גם את התפילה אינני זוכר, אבל את הסיפור – את הסיפור אני מכיר, וצריך שיהיה די בכך. ודי היה בכך. כנגד מה שני המשלים הללו? היו דורות שבאופוזיציה בישראל היתה אש, גם אם היא היתה במיעוט, וראשי האופוזיציה היו עולים לדוכן הכנסת ומציתים אש בלבבות, והאידיאולוגיה שלהם היתה ברורה, והם נלחמו מלחמה גדולה, והרבה פעמים הצליחו לעצור את הממשלה. ולפעמים היו נוהגים מה שקוראים במדינות הים פיליבסטר, ולילות שלמים היו נאבקים על עמדתם. אבל בדורות שלנו, שהולך ופוחת הדור, ואין כבר אש, גם לא בליבות מנהיגי האופוזיציה, גם לא בממשלה – האש כבתה, הם לא יודעים איפה המקום ביער, הם לא יודעים איך להדליק את האש, הם לא יודעים את התפילה, אבל הם זוכרים שמפעם לפעם עושים פיליבסטר. לילות לבנים. כאילו די בכך כדי לעצור את הממשלה. לא די בכך. זה שמנהיגת האופוזיציה שישבה פה עד לפני כשעה החליטה שעושים פיליבסטר – לא ברור למה על החוק הזה דווקא – שמעתי אפילו את קודמי, רב חיים אורון, אומר שהחוק לא נורא, ואצלנו בכלל חשבו להצביע בעדו, אבל אופוזיציה שלא עושה פיליבסטר, איזה מין אופוזיציה זאת? זה מה שקורה כשנשארת רק הקליפה החיצונית ובפנים ריק. היא עוד מגרשת איזה ציפור, היא עוד מטפסת על העץ, היא מתכוונת אפילו לצעוד בראש איזה מצעד גאווה, שמעתי, בקרוב. ככה לא מפילים ממשלה בישראל. ראש הממשלה יצר לה נישה נדירה ממש, ובגלל חולשתו הנוראה הוא נכנע לתכתיבים של האמריקנים, לדרישות של הערבים, אפילו בירושלים איננו בונה. לו היתה מנהיגת אופוזיציה אמיתית פה, היתה מזהה את הנישה הזאת, מתייצבת במקום שרוב לבבות עם ישראל נמצא בו – ירושלים. אינני יודע כמה קולות היא תקבל אם היא תצעד בראש מצעד הגאווה, אבל לו היתה מזהה את נקודת החולשה הזאת של הממשלה, שבגלל כניעה, בגלל חולשה, בגלל חוסר יכולת עמידה, נמנעת גם מבנייה בירושלים, והיא – משמאל – היתה באה ואומרת: ירושלים, ועושה את המוות לממשלה על כך שהיא לא בונה בירושלים, וגם אם היא היתה מוכנה לתת לאבו עלא הכול וגם אם היא רוצה שתי מדינות לשני עמים ממש כמו ראש הממשלה, וגם אם בשביל למצוא את ההבדלים בין השניים האלה צריך מיקרוסקופ רב-עוצמה, שיכול לזהות הבדלים קטנים ביותר, אם בכלל, היתה מזהה נישה שהיא יכולה לקחת עליה הרבה יותר, לא לגנוב קצת קולות מהעבודה וקצת שרידי שינוי. זה לא אלקטורט שיביא אותה להיות ראש ממשלה. לא מצעד הגאווה ולא הקרבות על שרידי האלקטורט של השמאל. לזהות קונסנזוס, ללכת עליו בשיא העוצמה, כי הממשלה לא שם – אבל גם האש שלה כבתה, כמו האש של ראש הממשלה, וגם אותם כוחות עלומים שהיו פעם בציונות, לבנות את ארץ-ישראל, נעלמו להם, ובאמת, אין הבדל פה, בין הליכוד וקדימה, בעניין הזה. אין להם את זה כבר. אני רוצה אולי להקדיש את חמש הדקות האחרונות שביקשתי לקרוא שיר של נין ונכד לאותו רבי ישראל מרוז'ין, שעליו דיברתי בפתח דברי, אחד מגדולי משוררי ישראל בדורות האחרונים, אורי צבי גרינברג, שדיבר בדיוק על מה שחסר היום גם לראש הממשלה, גם לראש האופוזיציה, לכל המפלגות האלה, שהתפשטו מהאידיאולוגיה שלהן – שעוד זוכרים את הניגון במעומעם, אבל כבר לא יודעים את טעמה של המצווה ולא יודעים להדליק את האש. הוא כותב על העלם שנעלם בגופנו, על אותו כוח פוטנציאלי שיש בנו, שיש בעם היהודי, אבל הם איבדו אותו, לכאורה. הוא כותב: "עורו, סהרנים ונבוכים! שנשיתם את רעיון האדנות,/ הרגישו בכפות הרגליים כי זהו הכביש על אדמת מלכנו דוד!/ צא, כל גוף, וחפש את העלם, שגופו בתבנית-הכינור עוד:/ כי צעיר וטירון הוא לחיל-בית-דוד מחדש!/ חייל צעיר מתרונן, מתברך לגבורות: שהחיינו!/ בהרבה מאוד תאוות-כיבוש בבשרו, בהרבה התלקחות של מגנט בכל עצם/ למעשה נס, להתגלות, להסיע הרים ממקומם./ לשרפת סמרטוטים ספוגי דמע ופרש דורות!// הוא נעלם מכל עין, העלם? לא, לא! הוא ישנו, הוא בגוף!/ משש את קיבורת היד – היא ידו של העלם!/ הך ביד על המצח, הן תחתיו קן הנשר/ של מחשבת החייל, זה העלם!/ ועוד פעם אחת קום, גוף, וראה: היא הארץ,/ שבכוח-הכוסף-אליה דחפת ספינה – – – מאודס, מטריאסט, מקונסטנצה!/ אתה הוא העלם! מי השקוך קובעת-כפירה?/ מי עקרך משורש-חזון למלכות בית-דוד?/ מי שמך שכיר-יום מפוטפט, פרולטרי ללחם?/ מי קראך לחג אחד-במאי, אתה הקרוא/ לחג ניקנור מחודש בירושלים פדויה!?/ מי לימדך לטחון את סלע-הכאב למו קמח? מי לימדך רכך את ברזל השנאה כדונג/ ולא לחשלו למו חרב אל פני האויב?/ מי לידך: קטונת מלעמוד בקרב עם ערב!?/ מי לידך לשכוח במפת הארץ הזאת,/ שהיתה יצוקה כרינה בדמך מילדות?/ מורים המתעים? דתן ואבירם חדשים?/ קומה שא קול, השמיעם מזמר משיח ברחוב,/ בקול עלם עוגב! זה זמר-פחדם בהיות שקט,/ בעלות הירח כנבואה מחרידה בחלונם.../ ביתם יישם, יקולל. כי אתה האדון על הכול פה!/ כל זמן שהגוף פה עומד בציווי המשיח./ אתה שתיפול עלי חרב, ואתה שתנצח! אתה שתכבוש את הארץ, תעבור את הירדן./ אתה, שתגיע דוהר עלי סוס אל הפרת ותשקהו לאורך ימים ממימיו./ ואתה שתמלוך פה, ואתה שתמליך דור הבא:/ מאילת עד פרת ומים עד מעבר מואב – ישימונה.// והירדן, הירדן, כמו דופק הדם בגופך!" אז זה מה שחסר להם, וזה מה שיש לאחרים, והם שינצחו. תודה רבה.
אדוני היושב-ראש, תודה, ברכות לאורחים מ"אליאנס" ביציע. אני בטוח שגם הם שמחים לדעת שהיום אנחנו מציינים בדיוק ארבעה חודשים עד לסיום ההקפאה. בעוד ארבעה חודשים שוב יוכלו יהודים לבנות בכל מקום בארץ-ישראל – בירושלים, ביהודה ושומרון – ונזכה לראות פריחה גדולה של הבנייה הזאת. אבל אני מבקש להתייחס בעיקר לתופעה המדהימה שהיינו עדים לה הבוקר, כאשר בתרגיל העורף הגדול, שכל מדינת ישראל מעורבת בו, שבא להתמודד עם האיומים המדויקים יותר, הקונבציונליים והלא-קונבציונליים, שמאיימים על ישראל מכל עבר – הקבינט לא בא. מי לא בא? הקבינט. ולמה לא בא? בגלל פיליבסטר. לא שאני מבין עד הבוקר למה היה צריך להיות פיליבסטר, אבל איך פיליבסטר כזה יכול למנוע מהקבינט של ממשלת ישראל ללכת לבקר באירוע המרכזי של המדינה בחמשת הימים האחרונים?
אדוני היושב-ראש, גברתי ורבותי השרים, חברי חברי הכנסת, חברי תיארו כבר את המצב האבסורדי שישראל בחרה בו: גלעד שליט בכלא בלא כל קשר לעולם החיצוני, ואסירי ה"חמאס" רואים את "אל-ג'זירה" ועושים בגרות או תואר שני. לפני חצי שנה כבר העליתי, בהמשך להצעת חוק שלי מהכנסת השבע-עשרה, הצעת חוק כזו, והיא נפלה, ואף-על-פי שלא חלפו שישה חודשים קלנדריים – שישה חודשים קלנדריים אולי חלפו אבל לא שישה חודשי פעילות המליאה – הסכים יושב-ראש הכנסת להעלאת החוק שוב, כי הפעם הממשלה תומכת, כלומר השתנו הנסיבות. אבל, אדוני, אני מבקש לשאול מהותית במה השתנו הנסיבות. הרי מה שגרם לממשלה לפני שישה חודשים לגייס את הקואליציה להפיל את החוק – המצב הזה בעינו עומד. הוא כמעט ארבע שנים בעינו עומד. באמת הייתי מצפה מהממשלה, כבר לפני שישה חודשים, לתמוך בחוק הזה, כי הים הוא אותו ים, ה"חמאס" הוא אותו "חמאס" והדרישות שלהם לא השתנו כמלוא הנימה. ואם קיווינו לפני שישה חודשים שבמלים יפות נרכך אותם, טעינו אז. ומי שמבקש מאתנו היום לעכב את החוק ולא להתקדם בו, והתחייבנו על כך – ואני מוכרח לומר: בתנאים דרקוניים; אנחנו התחייבנו לתאם את המשך החקיקה הזאת עם כל גורמי הממשלה ועם ה-GPS ועם אני-לא-יודע עוד מי, והתחייבנו וקיבלנו, כי מוטב לזוז צעד אחד. אבל אם מישהו מקווה שרק המלים היפות בלי מעשים בפועל יזיזו את ה"חמאס" מעמדתו, הוא בוודאי טועה. מי שבא ואומר לנו: אנחנו לא זקוקים לחוק. אנחנו יכולים לעשות את הדברים האלה בפועל – נו, נראה, כי הלוא כבר ארבע שנים אפשר לעשות את הדברים האלה בפועל. בכל זאת, "אל-ג'זירה" משדר והתואר השני עובד. לפיכך, חברי הכנסת, אני שמח שהתובנה חלחלה לממשלה, והיום היא תומכת בחוק שהיא קראה לכם להתנגד לו לפני שישה חודשים. אני מקווה שאותה תובנה תחלחל וגם תגרום לכך שלא ימשיכו לעכב את החוק בהמשך אלא יקדמו אותו במהירות. תודה רבה.
תודה. אדוני היושב-ראש, רבותי השרים, נאמרו כאן דברים חמורים מאוד. אני אפילו לא מבקש להתייחס למה שאמרו חברי הכנסת הערבים, שהשוו בין גלעד שליט לרוצחים. זה מתאים להם, אבל לא בגלל זה עליתי לדוכן. אני חושב שלכאורה אנחנו משתתפים פה בהצגה. למה בהצגה? כי השר לביטחון פנים אמר שבעצם אנחנו לא נתקדם עם הצעות החוק שאנחנו משחיתים עליהן את זמננו כאן. מעבר למה שהתחייבנו לתאם עם משרדך, המשרד לביטחון הפנים, ועם משרד המשפטים ועם משרד החקלאות, ומשרד הדתות ומשרד התקשורת ועם ה-GPS, התחייבנו לתאם עם כל העולם. כלומר, אפשר באופן תיאורטי לשים אין-ספור מכשולים כדי שלא נוכל להתקדם עם החוק. הרי אמרת במפורש: הממשלה תביא הצעת חוק שלה, והיא שתהיה החוק. כלומר, אתם עושים פה הצגה היום – אנחנו נביא לכם חוק. מעבר לזה שאני לא מבין מדוע הממשלה באה ואומרת – – –
אתה לא מוסרי כי אתה במרצ.
למה אתה מערבב לנו את העובדות פה?
ודאי, ודאי, ודאי. תיכף תהיה הודעה אישית. חלילה, לא התכוונתי – – –
אבל מה שנאמר פה זה שהצעת החוק שלכם, מתוקף היותה הצעת חוק פרטית, איננה טובה בעינינו. אנחנו נגיד מה נעשה, לא אתם תגידו לנו מה נעשה. וזה חמור. עכשיו, בצדק אמר חבר הכנסת אורון קודם: לו הייתם רוצים לעשות, הייתם יכולים לעשות. אולי לא היה צריך חוק. לא צריך חוק כדי לעשות את רוב הדברים הללו, ואם הייתם רוצים, כבר הייתם עושים. ולכן הצעות החוק הפרטיות, ולכן זה לא הצגה. ולכן, גם כשאתם באים ואומרים לנו היום: אנחנו נעצור אתכם, התחייבתם לא להתקדם מטר – הממשלה יודעת וחברי הכנסת יודעים – היום הכרחנו אתכם להתקדם מטר. וכשלא תביאו את הצעת החוק שלכם – ולא תביאו אותה כי אילו הייתם רוצים הייתם מביאים כבר מזמן, ואם הייתם רוצים לעשות הייתם עושים כבר מזמן – נכריח אתכם שוב, כמו היום, לזוז עוד מטר. רק חבל שעבור גלעד שליט כל יום הוא נצח, ואתם סוחבים זמן.
אדוני היושב-ראש, תודה, תודה גם לשר על תשובתו. אני מצטרף לדברים שאמר חבר הכנסת שטרית ביחס לצורך. תמונת העולם שהוא צייר היא מדויקת. הצורך קיים. סטודנטים רבים נוסעים לחוץ-לארץ ללמוד, וחלקם לא חוזרים. יש צורך ברופאי שיניים רבים מאוד, יש התייקרות אמיתית של השירות כתוצאה מהמחסור הזה. לכן הייתי תומך בבקשה, וביתר שאת הייתי תומך גם בבקשתו של חבר הכנסת שטרית לגבי ועדת המדע. אני חבר בוועדה אחרת שיש לה נגיעה בעניין הזה, ועדת העבודה, הרווחה והבריאות, ואני מכיר את הוועדות העמוסות, שנושאים מהסוג הזה לא מקבלים בהן קדימות. ואם יש אדם שהוועדה שלו אולי היא לא הטבעית ביותר לעניין, אבל יכולה לעסוק בזה ולקדם את זה, הייתי מצטרף לבקשתו.
אדוני היושב-ראש, תודה, אדוני השר, חברי חברי הכנסת, אין חולק על כך כי אחד התפקידים החשובים ביותר בשירות המדינה הוא נציב שירות המדינה. האיש העומד בראש המנגנון המטפל ברבבות משרות בשירות המדינה, מרכז בידיו כוח עצום. כשכוח כזה בידי אדם אחד מוכפל במשך הזמן שהאיש מכהן בתפקידו – במקרה הנוכחי 13 שנה, נדמה לי ללא אח ורע וללא מקבילה בתפקידים בכירים אחרים בשירות הציבורי – אנחנו רשאים להיות מודאגים. בייחוד במקרה שהחלטת הממשלה מהימים האחרונים להאריך עוד את כהונתו של הנציב הנוכחי בארבעה חודשים, בעצם הפכה על פיה החלטת ממשלה קודמת לקצוב את כהונתו, שהיתה אמורה להסתיים בימים אלה ממש. לכאורה, מה רע בכך. אם יש עובד ציבור מצטיין והמערכת תחתיו מתפקדת ללא דופי ושומרת כהלכה על כל ספיה של מערכת שלטון החוק, אפשר אולי לשאוף לכך שהמצב הזה יימשך עד אין קץ. אבל כל מי שקבע שצריך לקצוב כהונות, גם כהונות בכירות, יודע היטב למה. וכל מי שמכיר את חולאיה של נציבות שירות המדינה, צריך להתגייס למאבק כדי לסיים את כהונתו של הנציב הנוכחי לאחר 13 שנים ארוכות, יש אומרים ארוכות מדי. לו רק אני הייתי אומר ארוכות מדי, ניחא, אבל שני מבקרי המדינה, שני האחרונים, זה אחר זה, גם השופט גולדברג וגם השופט לינדנשטראוס, הצביעו על פגמים מהותיים בתפקודה של נציבות שירות המדינה, על ליקויים קשים ביותר, והמליצו לסיים את הכהונה, לפחות לקצוב אותה. הממשלה אימצה את המדיניות. בכנסת הקודמת העליתי הצעה לסיים ולקצוב את הכהונה. ההצעה הזאת נדחתה, כי אמרו: לא נוגעים באדם, ולא נוגעים בתפקיד אחד, נגיש הצעה רחבה יותר שתקצוב כהונתם של נושאי כמה משרות בכירות. הכול טוב ויפה בתיאוריה, אבל כשזה מגיע לטסט שבים ומאריכים את הכהונה. שירות המדינה שלנו נגוע – ואני בין אלה שסבורים שהוא נגוע עד לעומק, עד לשורש – במינויים פוליטיים, במינויים שהקשרים ולא הכישורים מכתיבים אותם. מכרזים תפורים הם הכלל, לא היוצא מן הכלל. בימים אלה ממש נמשך – בשנה המי-יודע-כמה – משפטו של חבר הכנסת הנגבי; מי שהיה ראש הממשלה וכיהן בכמה משרות שרים, אהוד אולמרט, נחשד ונחקר גם בנושאים הללו, רק השבוע היו פרסומים על המינויים הפוליטיים בשיטה הזאת; הגילויים, ההקלטות המזעזעות באמת מפרשת רשות המסים שנחשפו לאחרונה הראו לנו איך השיטה עובדת, איך מרימים טלפון לוועדת המכרז, מבררים יום קודם מי בוועדה, את מי מינו, את מי סגרו, "הבטחת לי", "התחייבת לי", והדברים הם כמעט על פני השטח. בכיר לשעבר במשרד המשפטים, שהופיע בדיון השדולה למאבק בשחיתות, אמר בלי כחש, בלי כחל ושרק, שהוא מעולם לא נכשל במכרז במשרד המשפטים, כי הוא מעולם לא ניגש למכרז שהוא ידע שלא תפרו בשבילו. הוא אמר את זה כסח לפי תומו. הוא אומר: וזאת השיטה. מי שלא מכיר את הדבר הזה מזדעזע. וכששואלים את הנציב באותם דיונים, הוא אומר כן, יכול להיות שיש פה ושם, בשוליים, מינויים כאלה. אבל מי שמכיר את התופעות לעומק ומכיר עוד מקרה ועוד מקרה ועוד מקרה, מבין שזאת השיטה, ולא היוצא מן הכלל, והכול תחת עינו העצומה היטב של הנציב הנוכחי. אנחנו תמהים מדוע – אחרי מה שאמרו מבקרי מדינה, אחרי החלטת ממשלה קודמת – מדוע קמה הממשלה להאריך עוד את כהונתו? עכשיו, יש כל מיני תירוצים שנותנים. נדמה לי שהתירוץ שניתן בעניין הזה הפעם זה שממש בחודש שמתקיים בו המונדיאל לא טוב להחליף נציב – אה, לא, זה לא היה התירוץ הזה. ביום שיש פיליבסטר לא טוב להחליף – לא, זה היה התירוץ למה הקבינט לא ביקר בתרגיל העורף. מה היה? אה, יש תקציב דו-שנתי; יש תקציב דו-שנתי וזה לא ממש מתאים עכשיו להחליף נציב. מה הקשר?
מה הקשר? הלוא הרפורמות במבנה הנציבות – –
– – הרפורמות במבנה הנציבות כבר נדונות עשר שנים, וכבר קבעו שהנציב הנוכחי לא הולך לתקן אותן, והוא לא מזיז שם אבן, אז עכשיו, בארבעת החודשים הללו, הוא יספיק לחולל את הרפורמות בנציבות שירות המדינה? זה ממש מצער שאפילו היצירתיות בהמצאת תירוצים אזלה, ואפילו לא מתאמצים. יש תקציב? אוקיי, בגלל התקציב אנחנו לא מחליפים נציב. יש, יש סיבות עמוקות, אחת שהיא מדאיגה מאוד, שאינני יודע אם היא קיימת, אבל היא לפחות מעלה חשד כאילו הנציב שעבד בשירותם של כל כך הרבה ראשי ממשלה ועזר לכל כך הרבה שרים – בעבר, בהווה – למנות את מקורביהם לאלפי תפקידים בשירות המדינה – כל אחד שם, כשיודע שהנציב רוצה להמשיך את כהונתו ויודע שהוא מעוניין בכך עוד ועוד ועוד, למה הוא צריך לריב אתו? לך תדע מתי הוא יאמר משהו, יכתוב ספר חדש, הלוא על ספרו הקודם היו ביקורות לכאן ולכאן. אבל מה שמדאיג אולי יותר מזה זה האפשרות שהממשלה מאוד נהנית מטכניקה כזאת שנציב שירות המדינה מפעיל בשנים האחרונות; שזה מאוד נוח לממשלה שיש לה כלי כל כך מוצלח ליישם את השיטה של המינויים. אחד הדברים הקשים שראינו במלחמת לבנון השנייה זה קריסה של מערכות שירות ציבוריות שונות; לא כולן באחריותה של נציבות שירות המדינה, רבות מהמערכות שקרסו היו ברשויות המקומיות, חלקן רשויות מצטיינות שתפקדו להפליא, חלקן קרסו בלא כל תפקוד שהוא. אחת התופעות שצמחה והתבלטה באותה מלחמה קשה, שישראל לא הצליחה בה במיוחד, היתה העובדה שהמערכות הציבוריות מתקשות לתפקד. אני מאלה הסבורים שהמערכות שלנו כושלות בשעות מבחן מהסוג הזה משום שבמשך עשרות שנים התמנו בהן אנשים כי הם היו הגיס של, האח של, הקרוב של, מהמרכז, מהפריפריה, מראש הסניף – קשרים ולא כישורים, אינטרסים ולא הצטיינות. אני מקבל עשרות מכתבים בחודש של אנשים מיואשים, עם תואר שני, ותואר שלישי, שאומרים: אני ניגש למכרז, אני יודע שאני האיש בעל הכישורים הגבוהים ביותר במכרז הזה, ואני מקבל כשיר י"ט, כשיר כ"ג – כלומר לא שאני לא כשיר לתפקיד, אבל ה-20 ברשימה כי המכרז תפור לאחרים לפני. התחושה הזאת זורעת ייאוש בקרב המשרתים הטובים בשירות הציבורי – והם רבים – כי הם יודעים שהקידום בשירות הזה לא נקבע על-פי הכישורים, על-פי ההצלחה, אלא על-פי הקרבה לצלחת, על-פי הקרבה למקבלי ההחלטות. וזה רע, זה גורם לשירות ציבורי בינוני ומטה, זה גורם לשחיתות במערכת, וזה גורם לכל מדינת ישראל לגרור רגליים ולהיכשל במקומות חשובים. דווקא בעת הזאת, כמו שאומרים, דווקא בעת הזאת – זה לא הזמן להאריך את כהונתו של נציב שירות המדינה. תודה רבה.
באוקטובר כן? ממש לפני התקציב?
לא. כולם תומכים בשר, אף-על-פי שהשכל הישר היה נותן שכל הנימוקים שלו היו אומרים ההיפך.
לא, אני הייתי בעד ועדה, אבל הוא לא רצה את זה.
ההצבעה שלי לא נקלטה, משום מה.
אדוני היושב-ראש, תודה, אדוני השר, חברי חברי הכנסת, לפני שניגע בבגידה האמריקנית בנושא האמנה לאי-הפצת נשק גרעיני, אי-אפשר שלא להתייחס למה שקרה הלילה ולפנות בוקר בים התיכון, ולברך את חיילי צה"ל על פעולתם, לברך גם את הדרג המדיני, שעמד נחוש והחליט שלא להיכנע לפרובוקציה להסרת המצור מעל רצועת-עזה, לברך בברכת החלמה את חיילי צה"ל הפצועים, ולקוות שממשלת ישראל לא תיבהל מההשתוללות ברחוב הערבי ומהסערה הבין-לאומית, ותמשיך להסביר את מה שאנחנו צריכים להסביר ולהודיע שגם להבא, אם ינסו לפגוע בנו, בביטחוננו, זו תהיה התוצאה. אבל בשבת נפל דבר שמבחינת ההשלכות ארוכות הטווח על ישראל הוא חמור הרבה יותר ממה שקרה הלילה במימי הים התיכון. כמדומני, מאז ההבנות שהושגו בין ראש ממשלת ישראל גולדה מאיר ונשיא ארצות-הברית דאז לינדון ג'ונסון, ב-1969, כל ראשי הממשלה בישראל וכל הנשיאים האמריקנים חזרו וחידשו את ההבנות על שימור מדיניות העמימות הגרעינית של ישראל. הממשלים האמריקניים, כל אחד בדורו הבין בדיוק מדוע היתה צריכה ישראל להקים את הקריה למחקר גרעיני, והבינו את מהות האיומים המאיימים על עצם קיומה של ישראל במעגלים הקרובים והרחוקים, ושימרו את היכולת של ישראל לפעול במסגרת המגבלות שהיא נטלה על עצמה, ועמדה במבחנים לא פשוטים – גם מלחמת יום הכיפורים, אחד מהם. למרות מה שנאמר גם כאן בבית הזה בחודשים האחרונים, על ההבנות העמוקות שיש בין ישראל ומצרים בסוגיה האירנית, ומה שנאמר גם כאן, גם מעל במות אחרות, שמצרים מודאגת מאירן לא פחות ממה שישראל מודאגת מאירן, הובילה מצרים את המהלך של המדינות החתומות על האמנה לאי-הפצת נשק גרעיני, הובילה את המהלך לכתיבת הסיכום הנוכחי, סיכום שנכתב אחת לחמש שנים, ובו ישראל מצוינת כמי שנדרשת לחתום על האמנה ולפתוח את שעריה לפיקוח. אז מצרים היא מצרים. היא באמת לא צריכה להפתיע אף אחד מאתנו, ודאי לא את אלה שידעו את האמת כשסיפרו לנו עד כמה שיתוף הפעולה אתם הוא כל כך מצוין בזמן האחרון. אבל ארצות-הברית היתה אמורה להפתיע, כי גם במסגרת הלחצים והאקדח הטעון המונח על השולחן במשא-ומתן בין ישראל וארצות-הברית והרשות הפלסטינית היתה הבנה שהכדור הזה לא טעון באקדח – שגם הבנות בכתב שחזרו ואושררו על-ידי כל ראש ממשלה וכל נשיא אמריקני, וגם ההבנות בעל-פה שהיו בין נתניהו ואובמה, אמרו: זה לא במשחק. אז הנה, בשבת שמו האמריקנים את זה בתוך המשחק. להבנתי, עוד אחת מהטעויות הפוליטיות של אובמה. הוא ירה את הכדור הזה מוקדם מדי, הוא יכול היה לסחוט מישראל הרבה יותר באיום לעשות את זה, ועכשיו כשהכדור נורה יש לו פחות כדור אחד במחסנית. יש לראש ממשלת ישראל סיבה אחת פחות לפחד מהנשיא אובמה, כי הוא כבר בגד בנו בסוגיה שהיתה מובנת ודיסקרטית וברורה, שבעניין הזה לא עוזבים את ישראל לבד, והוא עשה את זה. אחר כך הוא הסביר שהוא באמת מצטער על כך שאירן לא הוזכרה וישראל הוזכרה, אבל הוא הצביע בעד. אי-אפשר להתעלם מהעובדה ש-189 המדינות החתומות, כולל ארצות-הברית, תמכו פה-אחד בהחלטה, ונשיא ארצות-הברית, המחויב בכתב, עם התחייבויות לרציפות ממשלית ושלטונית וקבלה של התחייבויות של ממשלים קודמים, פשוט התנער מההתחייבויות שלו. מה זה אומר? זה אומר לממשלת ישראל היום להתייחס ברצינות הראויה לכל התחייבות אמריקנית בעתיד לערוב לביטחוננו; להיות בטוחים שהם ימשיכו לתמוך ביתרון האסטרטגי של ישראל – הבל הבלים. זה אומר לנו שאיש לא יסיר במקומנו את האיום האירני; זה אומר שחלון ההזדמנויות שלנו לפעול צבאית מול האיום האירני הולך ומתקצר. תודה רבה.
תודה. אדוני היושב-ראש, חברי חברי הכנסת, שמעתי היום כי ראש ממשלת טורקיה, טאיפ ארדואן, שמוביל את מדינתו בדרך להפיכתה למדינה אסלאמית, כינה את פעולת צה"ל אתמול "טבח עקוב מדם וכתם שחור על המין האנושי". אני מניח כי כשראש ממשלת טורקיה משתמש בביטויים כאלה הוא סוג של עד מומחה, כי לטורקיה יש סוג של התמחות ברצח עם, וההיסטוריה האנושית לא שוכחת את מיליון או מיליון וחצי הארמנים שהם רצחו בימי מלחמת העולם הראשונה. 22 מדינות כבר הכירו ברצח העם הארמני כתופעה של רצח עם. ישראל עד היום נמנעה מלעשות זאת מטעמים פוליטיים, מטעמים כלכליים, הקשרים המיוחדים שלנו עם טורקיה, אבל יכול להיות שאחרי שראש ממשלת טורקיה כבר קבע שאי-אפשר לתקן את היחסים בין ישראל לטורקיה נתחיל במשהו – לפחות שהכנסת תקיים את מה שהמליאה החליטה לפני שנה, ושוב לפני חודש, ותקיים לפחות דיון בוועדת החוץ והביטחון. תודה רבה.
אני אגיש הסתייגות לעניין הזה...
אדוני היושב-ראש, תודה, חברי חברי הכנסת, בראשית דברי אני מבקש לתמוך בחוק של חברי חבר הכנסת יעקב כץ ולמחות נמרצות על כך שהוא חדר לטריטוריה שלי. הייתי מפרט אם הייתי מבין בסוכרים כל כך הרבה כמו שהוא מבין בהם היום, אבל אני חושש לגלות את קלוני. באמת, אורך המולקולות של הסוכרים כבר – חלקו, לפחות – נשכח ממני. אבל בוודאי החוק ראוי: ההשמנה היא סוג של מגפה בין-לאומית, וזו אחת הדרכים הנכונות להיאבק בה. הערות בשולי מה שאירע אתמול: מועצת הביטחון קראה היום לישראל לשחרר את משתתפי המשט ולהחזיר את האוניות לבעליהן, לארצותיהן. כיוון ששמעתי מפי מארגני המשט שהאוניות הללו עמוסות ציוד הומניטרי, שאומנם נועד במקורו לעזה, אני מציע לשלב את שני הדברים ולקיים לפחות מקצת מהחלטות מועצת הביטחון ולהחזיר את האונייה על מטענה לטורקיה, ושבטורקיה יחלקו אותו לכורדים. כי יש 15 מיליון, מיעוט מדוכא, שנלחמים בו, שהטורקים מתעמרים בו שנים רבות, שנלחמו על עצמאותם. זה המקום לגנות את פעולות הטרור של המחתרת הכורדית, ה-PKK, אבל גם נכון לברך על בקשתם לעצמאות. היו שנים, בשנות ה-50 הרחוקות ישראל אפילו סייעה צבאית לכורדים במאבקם לעצמאות, לאו דווקא בטורקיה, בארצות אחרות. אני חושב שמטעמים הומניטריים ראוי להפנות את הספינות חזרה לטורקיה, ושיחלקו את כיסאות הגלגלים ואת המזון – גם אם הוא עתיר פחמימות, חבר הכנסת כץ, שיכתבו על זה שזה עתיר פחמימות – ואני בטוח שהכורדים המדוכאים ידעו להעריך את זה. את המכתב בעניין הזה קיבלתי ממר ירון וייס, ואני מבקש לומר דבר בשם אומרו. הרעיון נכון ושייטלו קורה מבין עיניהם. תודה רבה.
אנחנו לא יכולים לעסוק במשהו אלא אם כן הוגשה תלונה.
אדוני היושב-ראש, תודה, חברי הכנסת, אין רע בלי טוב. היום הזה הבינו היהודים בישראל שערביי ישראל הם אויבי המדינה.
– – – לא לתת להם הנחות. הם בחרו בהם.
ערביי ישראל הם שווי זכויות, הם יכולים לבחור את נציגיהם לכנסת – –
– – הם בחרו אותם. אל תתעלמו מזה שהם נבחרי הציבור הערבי, הם מייצגים את הציבור הערבי והם מזהים את עצמם כאויבי ישראל. אבל היתה לי נחת רוח מיוחדת היום לראות את כל חברי הכנסת הערבים עולים לדוכן, מקללים את מדינת ישראל ואת צה"ל ודגל ישראל מתנופף מאחוריהם. הדגל הכחול–לבן הוא שלכם. אתם במדינת היהודים גם אם המעיים מתהפכים לכם. השיר "התקווה" הוא ההמנון שלכם, גם אם יתפלץ לבכם. ואם זה לא מוצא חן בעיניכם – –
כשתוציא את הראש מהחול תודיע לי.
אדוני היושב-ראש, תודה, חברי חברי הכנסת, במלחמת יום הכיפורים התנגשו בחצי האי סיני וברמת-הגולן אלפי טנקים זה עם זה, ובעידן שבו אנחנו חיים, של המלחמות הלא-סימטריות, יש כמעט געגועים למלחמות שהיו בשדה הקרב בין חיילים ישרים, ולא הפכו אזרחים לקורבנות, ולא התפוצצו עם חגורות נפץ בכל מיני מקומות. אבל זה רק אספקט אחד של מלחמה לא סימטרית. המלחמה התעמולתית שישראל מותקפת בה בימים האחרונים היא אספקט אחר, היבט אחר של המלחמה הלא-סימטרית נגדנו, והמלחמה הכלכלית, שהביטויים האחרונים שלה הם החרם שהוכרז בחודשים האחרונים, הן היבטים אחרים של המלחמה הלא-סימטרית. אבל יש סוג של סימטריה בכל זאת: כאשר סלאם פיאד שורף אבטיחים מבקעת-הירדן, צה"ל מחלק מאות אישורים לסוחרים פלסטינים להיכנס לתחומי ישראל. כאשר אבו מאזן מפרסם צו נשיאותי על החרם ביהודה ושומרון, צה"ל מסיר 60 חסימות עפר כדי להקל את התנועה של הסוחרים ושל האזרחים ושל התושבים הערבים ביהודה ושומרון, שיוכלו לנסוע לאן שהם רוצים. יש אי-סימטריה בולטת גם במלחמה הא-סימטרית. אין ספק שממשלת ישראל יכולה לסיים את החרם הזה בתוך שבוע ימים. שמענו את שרגא ברוש, נשיא התאחדות התעשיינים, מציע לסגור את הנמלים באשדוד ובחיפה בפני סחורות פלסטיניות, והוא אמר שזה יגמור את החרם בתוך שבוע ימים – לא מישהו מהימין המתלהם, אלא מישהו שמדבר על איך נלחמים במלחמה כלכלית – והם יבואו על ארבע כדי להתחנן להפסיק את החרם הזה. ודאי שאפשר למנוע הוצאה של סחורות מהנמלים, אלה שאינן נושאות תו-תקן ישראלי, כי חלק מהסחורות האלה מוצאות את דרכן לאחר הסיבוב חזרה לשוק הישראלי בלי תו ובלי תקן ובלי כלום. ודאי שאפשר לנכות במקור מתשלומי המכס והמע"מ המועברים לרשות הפלסטינית את ההפסדים הנגרמים לתעשיינים ולחקלאים הישראלים. הממשלה יכולה לעשות את זה כל יום, כל שעה. היא לא זקוקה לכנסת, היא לא זקוקה לעצות שלנו. היא ודאי לא זקוקה לחקיקה. אבל ראש הממשלה אומר שזה רע מאוד, ושרים אחרים מתבטאים ואומרים עד כמה זה חמור, אבל אינם עושים דבר. לפיכך אנחנו מתכוונים, אם הממשלה לא תעשה את הצעדים ולא חקיקה, להניח בימים הקרובים את הצעת החוק שגם חברי יושב-ראש הקואליציה, חבר הכנסת אלקין, דיבר עליה, ולהחתים עליה חברי כנסת רבים מאוד, כדי ליצור מצב שבו המדינה מתגוננת גם במלחמה הלא-סימטרית שהושתה עליה, מלחמת החרם הכלכלי. תודה רבה.
אנחנו מבקשים דיון במליאה.
היא ממשלתית לכל אורך הדרך.
תודה. אדוני היושב-ראש, יש כמה דברים שכשהם חלקיים הם לא עובדים. להיות קצת בהיריון זה לא הולך. להיות קצת בבית-סוהר זה לא הולך. כלומר, אם בית-הסוהר, החלונות שלו סגורים אבל הדלת פתוחה, זה לא בית-סוהר. כנגד מה נאמרו הדברים? שמעתי שמצרים החליטה לפתוח באופן קבוע את מעבר רפיח. לפיכך, כל הטענות על מצור על עזה לא ממש תקפות. אולי אנחנו לא נותנים להעביר כוסברה, אבל הכוסברה יכולה להיכנס חופשי דרך מעבר רפיח. עכשיו, אם יחליטו המצרים לסגור את מעבר רפיח, אז הם הטילו מצור על מצרים – – –
כוסברה, זה לא אני הבאתי אותה.
לא, ממש לא. אם הם יחליטו שלא להעביר טילים דרך מעבר רפיח, זו בעיה שלהם. באמת, בעיה של מצרים אם הם מחליטים לתת ל"חמאס" לזלוג לעבר "האחים המוסלמים" אצלם בבית, אבל אם זאת החלטתם אנחנו מכבדים אותה, וחסל סדר מצור על עזה.
אדוני היושב-ראש, תודה, גם אני מבקש לומר כמה דברים בעקבות הגשת דוח השופט בדימוס מצא על עניינם של המגורשים מגוש-קטיף וצפון השומרון. הממצאים בדוח חמורים ומוכרים לנו היטב עוד לפני קיומה של הוועדה. שמענו כאן, במשך שלוש שנים, בעת שחברת הכנסת לשעבר עמירה דותן ניהלה את דיוני ועדת המשנה של הוועדה לביקורת המדינה, את הדברים כגופם. הפעם נוספה להם גושפנקה רשמית של מדינת ישראל. לא יכול להיות שחמש שנים לאחר מכן רמת ההכנסה לנפש יורדת ב-1,500 שקלים, שרמת התעסוקה היא 65%, ש-14% מתוכם מובטלים, ושיבוא חבר כנסת ויגיד שצריכים להתכונן לפינויים הבאים. הרשעות היא זו שהביאה למצבם הקשה של המגורשים, לא פחות מחוסר היעילות והאדישות.
תודה, אדוני היושב-ראש. אדוני השר, חברי חברי הכנסת, השאלה היא קצרה מאוד: מדוע ממשלת ישראל אינה משלימה את העלאת 7,000 בני הפלאשמורה?
אדוני היושב-ראש, רבותי השרים, חברי חברי הכנסת, חוק הרפואה הדחופה הטרום-אשפוזית הוא חוק דחוף מאוד. חוק דחוף מאוד. הוא עוסק בחיים ומוות. הוא כל כך דחוף, שהוא מונח במשרד הבריאות כבר 29 שנה. ולפיכך סבור הייתי כי לא יקרה שום דבר איום ונורא אם נצליח להתגבר על התנגדות הממשלה הפעם ותשובה והצבעה יהיו במועד אחר, כי אין באמת התנגדות. במה עוסק החוק? אנחנו מכירים את המושגים חובש, מגיש עזרה ראשונה. חלקנו מכירים גם מה זה פרמדיק. אלה דרגות שונות: מגיש העזרה הראשונה, מעליו החובש, מעליו הפרמדיק. כאשר, לצורך העניין, משרד החינוך מחייב שטיול של בית-ספר יצא בליווי חובש, איש אינו יודע מהו חובש: זה אדם שעבר שעתיים הדרכה במתנ"ס להגיש עזרה ראשונה, או זה פרמדיק, שעבר שנה הכשרה מעשית ומתנסה ללא הרף בפעולות בניידת טיפול נמרץ? תחומי האחריות, הפעולות שמותרות ואסורות לכל אחד מבעלי המקצועות הללו, הם רחבים מאוד. ההכשרה שונה מהותית. הסמכות והאחריות המוקנות לכל אחד מבעלי המקצוע הללו הן נגזרת של ההכשרה, של הניסיון המעשי, של הבחינות שאדם עמד בהן. ולפיכך, כמו מקצועות בריאות אחרים שעסקנו בהם, גם בכנסת הקודמת, גם בכנסת הזאת, יש צורך להסדיר את המקצועות הללו, להגיד מה מותר ומה אסור, מהי ההכשרה, מי מסמיך, מה הבחינות שאדם עומד בהן, מהו המנגנון של ועדת המשמעת או ועדת האתיקה שכל אחד מבעלי המקצועות הללו כפופים להן, מה התקנון שהם צריכים לעמוד בו. אבל החוק, כאמור – הטיוטה הראשונה שלו, ככל שאני יודע, נכתבה על-ידי ידידי ד"ר יעקב אדלר במשרד הבריאות לפני 29 שנה.
ואז היה ויכוח במשרד מהן סמכויות החובש. אז כשיש ויכוח, שמים בארון, דוחים את הדיון בעוד חמש שנים, ואז מישהו הציף אותו, ושוב העלו ושוב הסתבר שיש – בינתיים נולדו מקצועות חדשים. הפרמדיק לא היה כשיעקב אדלר כתב את החוק מזמן, וצריך היה להכניס גם אותו לחוק. החוק הזה או דומה לו הועלה בכנסת החמש-עשרה על-ידי חבר הכנסת אבי יחזקאל, ובכנסת השש-עשרה על-ידי חברי הכנסת גלעד ארדן ושלום שמחון, שניהם שרים. החוק הזה – סגולה לקידום.
אדוני שר החקלאות, אני מדבר – אתה יודע שבכנסת השש-עשרה, חוק העזרה הראשונה.
חוק חשוב מאוד, שלא זכינו לקדמו, חוק העזרה הראשונה, חוק הבא להסדיר מיהו חובש, מיהו פרמדיק ומיהו מגיש עזרה ראשונה, חוק יוצא מן הכלל שהגית, ואני הולך היום בעקבותיך ומנסה לקדם אותו. הבעיה היא שמשרד המשפטים כעס על כך שבמקום שהממשלה תגיש את הצעת החוק הזאת – וזה כאמור חוק חדש לגמרי, רק 29 שנה – במקום שהממשלה תגיש אותו, כועסים על כך שחבר כנסת מגיש אותו כהצעת חוק פרטית. לפיכך משרד המשפטים מתנגד, אף-על-פי שסגן שר הבריאות תמך וכל השרים בוועדת השרים תמכו. אבל משרד המשפטים אמר לפני חמישה חודשים: לא, אנחנו נגיש הצעת חוק ממשלתית בתוך שלושה חודשים, ועד אז אנחנו מתנגדים.
אין בעיה, היא רק לא מוגשת, היא לא מוגשת. עברו לא שלושה חודשים – חמישה חודשים. ישבתי עם משרד הבריאות, אמרתי להם: אין לי שום זכויות יוצרים על החוק הזה, אני לא מאוהב בנוסח שלו, אני מתחייב לתאם את הנוסח שלו בכל צעד אתכם, עם מה שתעשו, אני רק רוצה שהחוק שאני מגיש, הצעת החוק הפרטית תהיה הקטליזטור, תהיה הזרז, כדי להאיץ את הממשלה להגיש את הצעת החוק שלה אחרי 29 שנים. כן, לא. בסוף, ברגע האחרון, אחרי שעשיתי סבב, חיפשתי גם אותך, אדוני שר החקלאות, אתמול, הוסכם שירשו לי תשובה והצבעה במועד אחר, כדי שלא ייפול לגמרי החוק היום, וכך סוכם. אני מקווה שבשבועות הקרובים בכל זאת הממשלה תגיש את הצעת החוק שלה. מה שאני מבקש, או אבקש כשזה יעלה לתשובה והצבעה, זה להעביר אותו בטרומית, ואני אתחייב לעצור. לא אתקדם מעבר לטרומית עד שתוגש הצעת החוק הממשלתית, ואז נצרף אותו אליה. זו עמדת משרד הבריאות וכל הגורמים המקצועיים שבו, אבל החשש שמא חבר כנסת פרטי יגיש הצעת חוק בשעה שהממשלה אמורה להגיש הצעת חוק – זאת דאגה כללית, אבל היא תוקעת מקלות בגלגלים בלא הרף. אם זאת באמת היתה בעיה חדשה שנולדה אתמול, ואיזה חבר כנסת קפץ על המציאה ורצה לחוקק לפני הממשלה, הבנתי; אבל 29 שנים יכלה הממשלה לחוקק אותו ונתקלה בקשיים. אני באמת מציע את הצעת החוק הפרטית הזאת כפלטפורמה להצעת החוק הממשלתית, לקדם אותן ביחד. אני מקווה שאני אגיע להנהלת הקואליציה, אסביר את זה, אראה את ההתחייבות שלי מול משרד הבריאות, אראה מה משרד הבריאות אומר כעמדתו המקצועית, ואפשר יהיה להצביע על החוק, אף-על-פי שפורמלית ועדת השרים, לפני חמישה חודשים, קבעה להתנגד עד שתוגש הצעת החוק הממשלתית. תודה רבה.
גיבור גדול בשביל הטבע, אבל כשערבים הורסים את הטבע – מותר. צבוע.
אדוני היושב-ראש, תודה, אדוני המשנה לראש הממשלה, חברי חברי הכנסת, המשט שאורגן לפחות בתמיכתו של ראש ממשלת טורקיה הוא סימפטום ולא המחלה; הסימפטום האחרון בשרשרת תסמינים שאנחנו עדים להם זה כמה שנים, וצריך לזכור שבשלהי גסיסתה של האימפריה העות'מאנית, בסוף המאה ה-19 ותחילת המאה ה-20, קראו לטורקיה "האיש החולה על הבוספורוס". ואם טאיפ ארדואן ימשיך במסלול שבו הוא מוליך את טורקיה היום, במגמה להפוך את טורקיה לאירן, הוא יחזור גם על אותם דפוסים שראינו לאסוננו במערכת היחסים בין ישראל לאירן. אנחנו זוכרים שהיינו ידידים, ואנחנו זוכרים שאירן היום מייצרת נשק גרעיני כדי להשמיד אותנו. ואם ארדואן ימשיך להוביל את טורקיה במסלול שהוא מוביל אותה היום, הטנקים הטורקיים שישראל השביחה עבור הצבא הטורקי עלולים להיות מועמסים על ספינות ולהישלח כסיוע הומניטרי ל"חמאס", לעזה, ולא תהיה לנו באמת ברירה אלא לנהוג בטורקיה כפי שאנחנו מתכוונים, אני מקווה, לנהוג באירן, כדי לא להיות מושמדים על-ידיהם. עכשיו, ההטפה ההומניטרית שאנחנו זוכים לה מטורקיה היא כנראה במקום, כי טורקיה היא מומחית ידועה לעניינים הומניטריים מאז ימי רצח העם בארמניה וכלה בדיכוי העם הכורדי בטורקיה גם היום. אבל אנחנו ראינו את זה בא; ראינו את זה שלב אחרי שלב. ראינו את זה במשלחת הטורקית לחפירות ברחבת הכותל המערבי. ראינו את זה בהתבטאויות של ארדואן בשנים האחרונות. כשאנחנו זוכרים את האימפריה העות'מאנית וקוראים את התורה הגדולה של ארדואן וחבריו לניאו-עות'מאניות אנחנו מבינים שזה הכיוון, והוא לא ממש תלוי בצעד כזה או אחר של ישראל בזירה המקומית. אז האם נכון היה היום לקום ולתמוך בהכרה בתאריך הבין-לאומי ברצח העם הארמני או לארגן מכאן משלחות סיוע הומניטרי לכורדיסטן? אני סבור שעדיין לא. אנחנו במסלול התנגשות עם טורקיה, ויכול להיות שההתנגשות הזאת היא בלתי נמנעת, אבל אני לא חושב שאנחנו צריכים היום לשפוך את השמן הזה על המדורה כדי לתת לטורקיה סיבה להתנגשות. אם הם רוצים התנגשות היא תבוא, ואז, כמו כל מערכת היחסים שלנו עם טורקיה, הכול כלול. אתם יודעים – כשיהודי נוסע לטורקיה הוא הולך לדיל של "הכול כלול". אם הם יביאו להתנגשות, גם ארמניה תהיה כלולה, גם כורדיסטן תהיה כלולה. אם הכול כלול – הכול כלול.
– – – חבר כנסת שמעלה הצעה לסדר-היום, מתכוון שהיא תידון, לא שתוסר מסדר-היום.
כן, יש הבדל בין להסתפק – – –
אדוני היושב-ראש, אדוני המשנה לראש הממשלה, חברי חברי הכנסת, אני רוצה להצטרף למה שאמרו קודמי ולשלוח תנחומים למשפחת רב-סמל שוקי סופר ואיחולי החלמה לפצועים; ולעסוק, כקודמי, בשאלת האחריות. "גדודי חללי אל-אקצא" נטלו על עצמם אחריות. אינני יודע אם הם עשו את זה או לא, אבל אני זוכר ש"גדודי חללי אל-אקצא" זה הזרוע הצבאית של ה"פתח", וה"פתח" זה של אבו מאזן. ועם אבו מאזן שמתנגד לטרור – יכול מחר להוציא את "גדודי חללי אל-אקצא" מחוץ לחוק בתחומי הרשות הפלסטינית, וכל מי שטוען שהוא שייך ל"גדודי חללי אל-אקצא" והוצא מחוץ לחוק צריך לשבת בבית-סוהר – עם אבו מאזן כזה אני מסכים שראש ממשלה יכול לקיים שיחות קרבה. עם אבו מאזן שקורץ לטרור, קורא רחובות וכיכרות על שמות עשרות שהידים שטבחו ביהודים בארץ-ישראל – אתו הוא לא יכול לשבת אפילו לא לשיחות קרבה. זו תחילת האחריות. גם בינינו יש שותפים לאחריות, ונכון אמר חברי חבר הכנסת רותם והזכיר את המחסומים שהוסרו ביהודה ושומרון, ושר הביטחון מתגאה בכך. אני יודע שהם הוסרו כמענה לתביעה האמריקנית למחוות נוספות לפלסטינים, אבל, אדוני המשנה לראש הממשלה, היית רמטכ"ל, ואתה זוכר בוודאי את האמירה שכל הוראת בטיחות בצה"ל נכתבה בדם; וכל חסימת עפר כזאת מכסה על כתמי דם; וכל ערימת אבנים שבעזרתה חסמו ציר ביהודה ושומרון היא גלעד ליהודים שנרצחו בהם באינתיפאדה הראשונה והשנייה ובסתם פיגועים לא מאורגנים בשום אינתיפאדה. להסיר את החסימות הללו זה להפקיר חיי יהודים ביהודה ושומרון. אמרנו את זה מהדוכן הזה, ובכל פורום אחר. אמרנו שנראה בשר הביטחון אחראי אישית לביטחונם של יהודים הנוסעים ביהודה ושומרון. באמת לא רלוונטי אם הניידת שהביאה את השוטרים היתה ממוגנת ירי או לא ממוגנת ירי. מי שהסיר את חסימות העפר, למרות האזהרות, על דעת האיומים, על דעת הסכנה שבכך שאנחנו מקלים על תנועתם של מחבלים ביהודה ושומרון ואנחנו מתירים את דמם של המשתמשים בדרך, של הגרים ביישובים, הוא צריך לתת דין-וחשבון אישי לא פחות מאבו מאזן, וגם לא פחות מהמחבלים, כשנתפוס אותם ונביא אותם למשפט ולכלא בישראל.
מישהו לפחות שיגן על שר הביטחון.
אדוני היושב-ראש, אני מבקש להידרש להחלטתה של עיריית ירושלים להרוס 22 מתוך 88 בתים שנבנו שלא כחוק בגן-המלך, סביב מעיין השילוח. המקום הוא שטח ירוק מזה 3,000 שנה. כל מי שחפר שם, הסתכל שם, בדק שם וראה צילומי אוויר של המקום ב-100 השנים האחרונות יודע שגם בתקופת האימפריה הטורקית וגם בימי האימפריה הבריטית איש לא העז לבנות שם, ואפילו לא בימי האימפריה הירדנית, כי הדברים היו מקובלים על הכול שזו אדמת המלך, זו אדמת המדינה, ולא פוגעים בה. דווקא תחת שלטון ישראל פרצו כל חוק ובנו שם. לצערי, ההחלטה של עיריית ירושלים להרוס רק 22 מתוך הבתים היא לא לכאן ולא לכאן. את הפארק, את הגן הלאומי, לא יהיה אפשר לבנות, כי 66 בתים עומדים וחוסמים אותו, ואת הביקורת הבין-לאומית אנחנו חוטפים גם על ה-22. תודה רבה.
תודה, אדוני היושב-ראש. אדוני השר, גם אני מצטרף לברכות קודמי למשטרה על פעולתה לתפיסת  שלוש החוליות במזרח-ירושלים, חוליות שעסקו בירי, בטרור ממש. אני מבקש לשאול באותו נושא: לפני כחודש וחצי, ביום ירושלים, שאלתי על בית-הכנסת הזה בכפר-התימנים, ואני מצטט מהפרוטוקול מה שענית לי: "לגבי בית-הכנסת, אני אומר שוב, קומה נוספת שיש פסק-דין – – – אני אבדוק את זה, אני לא מכיר את זה. דווקא המשטרה לא רוצה לבצע צו?" חודש קודם אתה כותב לחבר הכנסת דוד אזולאי על בית-הכנסת הזה בפירוט רב, מוכיח בקיאות יוצאת מן הכלל במאטריה. כלומר, אתה מכיר את הנושא של בית-הכנסת, הפינוי וההריסה של הקומה הנוספת שלו מתעכבים חודשים ארוכים, יותר משנים. מתי בכל זאת יש כוונה לבצע ולא להגיד: לא מכירים או לא יודעים, או הדרג המדיני דוחה אותנו?
אדוני היושב-ראש, תודה, נכבדי שר המשפטים, לפני שבוע, ב-15 ביוני 2010, הודיע היועץ המשפטי על עיכוב ביצוע צווי הריסה במזרח-ירושלים. רצוני לשאול: 1. כמה צווים מעוכבים על-ידי היועץ המשפטי? 2. ממתי הצווים תקפים על-פי החלטות בית-המשפט? 3. מה הם הקריטריונים לעיכוב על-ידי היועץ המשפטי? 4. כמה מהצווים המעוכבים הם כנגד יהודים וכמה כנגד ערבים? תודה רבה.
נעתקו מלים מפי, משום שאת המסמך הארוך והמפורט שקראת אני צירפתי לשאילתא. לא את זה הייתי זקוק לקבל ולשמוע מהשר. למרות שאתה אומר שיש בידך נתון רק על בית יהודי אחד שעוכבה בנייתו, לי יש רשימה, אחד לאחד, של 305 צווים שהוצאו על-ידי בתי משפט ועוכבו, מתוכם 250 בתים במזרח-ירושלים. כל הצווים, למעט "בית יהונתן" במזרח-ירושלים, נוגעים לבנייה ערבית. חלק מ-250 הצווים הללו שהוצאו במזרח-ירושלים הוצאו כבר לפני 15 שנה, אדוני שר המשפטים. 15 שנה מעכבים את ביצוע הצווים הללו, והיועץ המשפטי לממשלה אומר שצריך להיות דיון פרטני בכל בקשה ובקשה עם פירוט הנימוקים המדיניים. האם ידוע לך על 250 דיונים כאלה שהתקיימו בלשכתו של היועץ המשפטי לממשלה, ועל סמך הדיונים האלה הורו על עיכוב הביצוע? אתה ציטטת את מה שהוציא היועץ המשפטי לממשלה בהודעה לעיתונות, שאמר: שוויוניות בין יהודים וערבים. יש בית יהודי אחד, 250 בתים ערביים מעוכבים 15 שנה. השבוע הרסו איזו אורווה וסככה של ערבים במזרח-ירושלים. האם זה יאפשר לנו להרוס או לאטום את "בית יהונתן" בשם השוויוניות?
גברתי היושבת-ראש, תודה, אדוני ראש הממשלה, רבותי השרים, חברי חברי הכנסת, הצעת החוק הזאת עוסקת בהסדרים חדשים בנושא רישוי עבודות חשמל. במסגרת זאת יש רצון לקבוע שתי רמות בלבד של סוגי רשיונות – חשמלאי ומהנדס חשמל. ההצעה ראויה. ולמה אני באתי למחות? באתי למחות משום שהכנסת הזאת עושה עצמה כמי שמקיימת את הליכיה היא, ואינה עושה זאת באמת. אנחנו מחילים דין רציפות כפי שמלמד אותנו הפרוטוקול, כי עסקנו בזה בכנסת הקודמת, ועכשיו נשלים את ההליך, וכך ראוי. ואנחנו באים מדי יום עבודה של הכנסת – – –
יש קורצשלוס – קורצשלוס סלקטיבי, רק במקומות שרוצים יש קצר. יש שאילתות – באים שרים לענות על שאילתות מדי שבוע. לפעמים הם עונים במועד, לא מזמן ענו לי על שאילתא והצטערתי שלא ידעתי מראש שבאים לענות עליה, כי הייתי מביא עוגה, כי מלאה שנה לשאילתא. אבל היום שר המשפטים – שכרגע קם לצאת – בא לענות על שאילתא דחופה, מוסד שיש לנו בצמצום ובמשורה, פעם במושב אנחנו יכולים להגיש שאילתא דחופה. הגשתי שאילתא דחופה על דבר שבוער בעצמותינו – על אכיפה סלקטיבית של הריסות בתים במזרח-ירושלים, על כך שיש 250 בתים ערביים שיש נגדם צווי הריסה שהוציאו בתי-משפט, שהיועץ המשפטי לממשלה מעכב, ויש בית יהודי אחד במזרח-ירושלים, שנגדו יש צווי הריסה – "בית יהונתן" – ועליו המשטרה מתכוונת ליישם. ביקשתי – בשאלתי התייחסתי להודעה לעיתונות שהוציא היועץ המשפטי לממשלה ביחס לצורך לקיים צווי הריסה, בצורך לשוויוניות ומידתיות – גם יהודים וגם ערבים. איזה מין שוויוניות זאת כשיש אחד יהודי, 250 ערבים, ורוצים לנהוג בשוויוניות, ואם יהרסו אורווה שבנו ערבים בירושלים אז אחר כך מותר להרוס את "בית יהונתן"? אבל ביקשתי גם כמה פרטים אינפורמטיביים, ונדהמתי כששר המשפטים עלה לדוכן ועל הכלי הזה, שיש לנו אותו במשורה כזאת, בצמצום כזה, הוא בא ואומר: אין לי תשובה, כי היועץ המשפטי לממשלה לא העביר לי נתונים בגלל קוצר הזמן. אדוני שר המשפטים, או שמטעים אותך, או שאתה מטעה אותנו, כי התשובות נמצאות במחלקת האכיפה במשרד המשפטים, מהם קיבלתי אותן. אז אי-אפשר לבוא ולומר: אין לנו תשובות, כשמסמך של 350 צווי הריסה נמצא בידי – מסמך שיצא ממשרד המשפטים. אז או שאתה מטעה את הכנסת, או שהטעו אותך, אבל אחת מהשתיים; מישהו צריך לעשות סדר בדבר הזה, שעושים את הכנסת לחוכא ואטלולא, ובאים ואומרים לנו על שאילתות ישירות ודחופות: אין לנו תשובה. נוצר מצב שהממשלה מוכנה להיראות כמי שהוא מאוד לא יעיל, בלשון המעטה, שלא יודע כמה מצווי ההריסה שהוצאו ברבות השנים בוצעו בפועל. אין מעקב, אין רישום – עשרות אלפי צווי הריסה הוצאו במדינת ישראל, כמה בוצעו בפועל? בא שר אחר לא מזמן ועונה: אנחנו לא יודעים, אין רישום. עדיף לפעמים לבוא ולהגיד איננו יודעים – באמת או שלא באמת, לפעמים יודעים – מאשר לבוא ולומר את האמת, שיש אכיפה סלקטיבית, שמעדיפים לאכוף על היהודים ולא לאכוף אותו על ערבים, מכיוון – ואת זה אמר שעה לפניך, אדוני שר המשפטים, השר לביטחון פנים, מתוך חשש שיתעוררו מהומות, מתוך חשש שזה עלול להדליק את כל הסביבה, אז עליהם לא אוכפים. אבל על "בית יהונתן" קיבלה משטרת ירושלים הוראה לקום ולאטום. פתאום לזה יש מספיק שוטרים, כי כנראה אנחנו לא חשודים כמי שיעורר מהומות. את החרדים כיבדו, כי הם הוציאו 100,000 איש לרחובות. אבל לפני יום או יומיים, הכותרת הראשית של "הארץ", נדמה לי, עסקה בכך שמעמדה של מערכת אכיפת החוק בישראל נשחק מאוד בעיני הציבור – בתי-משפט והמייצגים האחרים של מערכת המשפט בישראל. בין השאר, הציבור מאבד אמון במערכת הזאת בגלל דברים כמו שראינו היום – שבא שר המשפטים, עלה לדוכן הזה ואמר "אינני יודע" על דברים שנמצאים במסמכים כתובים וחתומים במשרד המשפטים, ועליהם באים ואומרים לנו: איננו יודעים. אז אני לא מתנגד באמת להצעת החוק הזאת, אני רק מתנגד שהליכים של הכנסת – כמו שאילתות, כמו שאילתות דחופות, כמו דין רציפות – אנחנו מקיימים אותם מן השפה ולחוץ, כאילו, ולא נוגעים בגופם של דברים, ומונעים דיון ענייני בדברים הקשים והכואבים בכנסת, ודוחים אותנו בקש. תודה רבה.
אדוני היושב-ראש, תודה, אדוני השר, חברי חברי הכנסת, דומני שהבעיה איננה המצור על עזה אלא המצור על ישראל. הבעיה של ישראל היא לא כמות המלט והברזל שנכנסים לרצועת-עזה – ממילא מבריחים אותם דרך המנהרות – אלא, אם תרצו, כמות הסידן וכמות הברזל בעמוד השדרה של ראש ממשלת ישראל. זו הבעיה שלנו. מה שיקרה כתוצאה מההחלטה על הסרת הסגר היא בדיוק מה שאמר חבר הכנסת ברכה קודם. הם ימשיכו לטעון שיש מצור. הם רוצים תנועה חופשית בין יהודה ושומרון ועזה, הם רוצים ספינות שיעגנו בעזה ויפרקו כל מה שיעלה על דעתם. בין יהודה ושומרון ועזה יהיה ייצוא של נשק מעזה ליהודה ושומרון, ולא העברת פיסטוק-שאמי משכם, או חלבה משכם לעזה. זה מה שהם רוצים. ומה שאנחנו מביאים עלינו כתוצאה מכניעה ללחץ הבין-לאומי להסיר את הסגר זה תביעות נוספות, ולא מצב שבו הקהילה הבין-לאומית מברכת אותנו ומאמצת אותנו אל לבה באהבה גדולה כי הסרנו, כביכול, איזו בעיה הומניטרית בעזה. הסכמנו לוועדת חקירה שלנו, עם נוכחות בין-לאומית. מילא אם זה היה פותר את הבעיה, אבל הקהילה הבין-לאומית ממשיכה ותמשיך לדרוש, ותמנה ועדת חקירה בין-לאומית. גם נכנענו וגם נקבל ועדה בין-לאומית; גם הסרנו את הסגר וגם נקבל דרישות נוספות. התקווה שראש הממשלה יבין כנראה שכניעות ללחץ רק מביאות עוד לחצים, התקווה שהוא יבין את זה, כנראה אין לה על מה להסתמך. הוא תיאורטיקן מצוין. הוא כתב את הספר ולימד את כל העולם איך אסור להיכנע לטרור, וכל יום הוא נכנע לטרור הערבי, ללחץ הבין-לאומי. הצטיין בתיאוריה, נכשל בטסט. אבל עצוב מכול היה, בזמן נאומו של ראש הממשלה לפני כן, לשמוע ולהסתכל בחברי הליכוד. ראש הממשלה שלהם מועל במנדט שנתן לו הבוחר, אומר דברים מנוגדים לחלוטין למצע הליכוד, לחוקת הליכוד. מדבר על מדינה פלסטינית, והם שותקים ככבשים, אינם אומרים דבר. גם הם כנראה חושבים שהכניעות החוזרות של נתניהו יביאו משהו. אפילו המשך שלטון הן לא יביאו להם. תודה רבה.
אדוני היושב-ראש, תודה. משפט לשבעה-עשר בתמוז מרומא. במצוות הכנסת נסעתי למפגש של נאט"ו ברומא ולמדתי שמדינת ישראל אשמה בכול, בכל מה שקורה בעולם, כולל בריבוי הילודה בעולם הערבי, בדגש על צפון-אפריקה, שההגירה ממנה מאיימת על אירופה ומדאיגה אותה מאוד. המתדיינים השונים בפגישה הזאת היו סבורים שעד שלא ייפתר הסכסוך היהודי–ערבי בישראל, לא תיפתר בעיית הילודה בתימן ובאלג'יריה. כיוון שהאיש שהיה הכי תקיף בדעה זאת היה סוציאליסט פלוני מצרפת – – –
גם בכנס הקודם, את אותו בושרון מצרפת. הוא גם נתן דוגמאות איך אנחנו מפריעים לעולם לפתור את בעיית הילודה בצפון-אפריקה. הוא הזכיר שצרפת הציעה תוכנית נפלאה לפיתוח בצפון-אפריקה שתיצור מקומות עבודה, ואם שם יהיו מקומות עבודה, הם לא ירצו להגיע לאירופה.
נכון, אבל אותן מדינות שבהן יש ילודה מרובה לא הסכימו להשתתף בפגישה שארגנה צרפת עד שלא ייפתר הסכסוך היהודי–ערבי. ולפיכך, אנחנו אשמים בכך ששם ממשיכים להוליד ילדים רבים, ואלה מאיימים על אירופה, והדוגמה – איך אנחנו ממשיכים? אנחנו בונים בירושלים. אמר נציג צרפת: איך אתם מעזים בכלל לבנות בירושלים? וכיוון שהדברים היו ערב שבעה-עשר בתמוז, הצעתי לו ללכת אתי לשער טיטוס, ולראות שאנחנו לא בונים בירושלים שום דבר חדש, אנחנו רק מתקנים מה שהרומאים שברו. תודה רבה.
אדוני היושב-ראש, אני מבקש, גם זה לוועדת החוץ והביטחון.
את זה אני דווקא מבקש להעביר לוועדת הכספים.
אדוני היושב-ראש, לוועדת העבודה, הרווחה והבריאות.
הציעו לי להעביר לשלום הילד.
אדוני היושב-ראש, תודה, רבותי השרים, רבותי חברי הכנסת, ראוי לברך על הסיכום המתגבש, גם אם הוא עלול למנוע מהסטודנטים את העילה העיקרית שלהם לצאת לרחובות, כי בשנים האחרונות ראינו את הסטודנטים מפגינים בעיקר בענייני שכר לימוד. אולי ההסכם הזה, שהוא על דעת התאחדויות הסטודנטים כפי שאני מבין, יפנה אותם גם למאבקים אחרים, וראוי לברך על מעורבות סטודנטים בנושאים חברתיים-פוליטיים רבים. אבל ראוי גם לברך על העיקרון שחלק משכר הלימוד וחלק מהעלייה בשכר הלימוד יתבטאו בהלוואות לזמן ארוך שהסטודנטים יחזירו לאחר שיתחילו להשתכר, ועל-פי רמת ההכנסה שלהם. העיקרון הזה הוא נכון, וראוי להרחיב אותו גם לאותו סכום שהיום הסטודנט נדרש לשלם – 5,000, 6,000, או 7,000 שקלים שהוא צריך לשלם בכל זאת בכל שנה, וראוי להפוך את כל שכר הלימוד להלוואה לטווח ארוך. אין בדבר הזה משום אמירה אם שכר הלימוד בארץ הוא גבוה מדי או נמוך מדי. יש ארצות שבהן שכר הלימוד הוא עשרות אלפי דולרים בשנה, ויש ארצות שבהן הוא חינם עד תום האוניברסיטה בכל תחומי הלימודים. לכן אי-אפשר לבוא ולומר, שכר הלימוד אצלנו הוא גבוה, או נמוך; או שהסטודנטים חייבים לעבוד, והם מסוגלים לעבוד. כולנו, נדמה לי, שיושבים כאן, היינו סטודנטים, ונדמה לי שכמעט כולנו עבדנו גם למחייתנו, גם לשכר הלימוד שלנו. והדברים אפשריים. הם רק מביאים בסופו של דבר לתוצאות טובות פחות בלימודים. אם אנחנו חותרים למצוינות, ואנחנו רוצים שהסטודנטים שלנו יגיעו להישגים הכי טובים שיש, אז אנחנו, כאינטרס של המדינה, לא צריכים לשלוח אותם לעבוד במלצרות כדי לכסות את שכר הלימוד. אנחנו יודעים שזה אפשרי. זה קורה, זה קורה גם בארצות האחרות, וגם שם יש תלמידים טובים. אבל האינטרס של המדינה, כדי לשפר את איכות כוח האדם שלנו, להביא אותו להישגים, צריך להיות שהלימודים הגבוהים בארץ יהיו חינם. אני בא מפגישה של יומיים במועצה הפרלמנטרית של נאט"ו ברומא. בין שאר הנושאים, הם מנסים להתמודד עם גלי הגירה גדולים לאירופה מאפריקה, מצפון-אפריקה, ממדינות ערב, והנתונים שהם שמים בפנינו על הבערות, על חוסר השכלה – המדינות שמהן רוצים להגר לאירופה הן כאלה שגורמות לנו מצד אחד להתגאות במדינת ישראל, אבל מן הצד השני, לבוא ולרצות מאוד לשמור את ההבדלים הללו. ואם באפריקה, על-פי התוכנית האירופית, יהיו לימודים אקדמיים חינם, ראוי שגם אצלנו נגיע למצב הזה. תודה רבה.
אדוני היושב-ראש, תודה, חברי חברי הכנסת, שמענו את שר האוצר היום מסביר מדוע יהיה הכרח לקצץ בתקציב הביטחון כדי להגדיל את תקציב החינוך. דומני שחבר הכנסת שטייניץ, כשהיה יושב-ראש ועדת החוץ והביטחון של הכנסת, החזיק בעמדות שונות ביחס לתקציב הביטחון, אבל הכול משתנה. כנראה אנחנו בעידן השלום – אין איומים וכבר אפשר לקצץ את תקציב הביטחון. על כל פנים, יש לי המלצה איפה לקצץ. שמעתי היום את הרמטכ"ל אומר שהגדר בגבול מצרים לא תעצור אפילו מסתנן אחד, וגם ההיגיון נותן שמי שרוצה להיתפס, כשהוא מהגר עבודה, ולא רוצה לחדור בלא רשות, בוודאי אינו חושש מגדר – יטפס עליה. מה שהגדר, שיושקעו בה מאות מיליונים, אם לא מיליארדים, תעשה, היא תביא את סיור צה"ל שנועד להסיע אותו למקום מבטחים, לא בתוך שעה, אלא בתוך 20 דקות, ולשומע ינעם.
אדוני היושב-ראש, תודה, אדוני השר, השאלה שלי היא על הטיפול בהר-הזיתים. אני מבקש לדעת מדוע לא מוקם גוף שירכז את כל הטיפול בשיקום, בתאורה, בשמירה ובפיתוח של אתר בית-הקברות בהר-הזיתים, טיפול שהיום נופל בין הכיסאות – בין עיריית ירושלים, מועצת בתי-העלמין, משרד השיכון, משרד התיירות והמשרד לביטחון פנים.
תודה, אדוני השר. יעיד עלי יושב-ראש הכנסת שאין הרבה מקרים שאין לי שאלות נוספות.
לא רואה אותו. חיפשתי אותו ואני לא רואה אותו.
אדוני היושב-ראש, אני פשוט חיפשתי את השר המשיב.
אדוני היושב-ראש, אדוני השר שאיננו, חברי חברי הכנסת, משום חצי הגמר באמת ראוי לפרוס את כל מרחב ההתלבטויות שיש. אני יודע שקשה לך להזדהות אתי, אדוני היושב-ראש, אבל כיהודי בארץ-ישראל אני לא יודע אם לתמוך באלה שגירשו אותנו מספרד או באלה שהשמידו אותנו באירופה. התלבטות קשה מאוד. והנה, הגיע שר המשפטים, ואנחנו פטורים מבזבוז הזמן עד עכשיו.
תודה. אדוני השר, אנחנו מדברים על חיזוק מעמדה של ועדת-טירקל, ודאי עניין מבורך. יש כמה הנחות יסוד שאפשר לקבל בעניין הזה. בעזה שוכנת ישות אויב. אירן, סוריה, גם ארגוני טרור בין-לאומיים מוסלמיים כדוגמת "אל-קאעידה", אבל לא רק, מעוניינים בהפיכתה של רצועת-עזה לבסיס שיגור קדמי של טילים נגד ישראל. לפיכך, הסגר הימי על רצועת-עזה הוא אינטרס חיוני, ביטחוני, של ישראל, וצריך היה לעצור את המשט, כפי שנכון יהיה לנהוג גם במשטים באים. אבל אי-אפשר להתעלם מהעובדה הברורה שהתוצאות של המשט, חוץ מאובדן חיי אדם – שלא היתה כוונתנו ביציאה לדרך – גרמו נזק בין-לאומי קשה למדינת ישראל. לנוכח הנזק ובגלל הנזק מונתה ועדת-טירקל. היא לא היתה מתמנה אם לא היתה סערה כזאת ולא היה נגרם לישראל נזק בין-לאומי הסברתי קשה כל כך. יפה עשתה הממשלה שחיזקה את מעמדה של ועדת-טירקל, כי קודם היא היתה משהו מאוד ערטילאי, ועכשיו זה משהו יותר קרוב לוועדת-וינוגרד כפי שהיתה לאחר מלחמת לבנון השנייה, ולפיכך החיזוק הוא רצוי. אבל אני חושש שהוועדה עדיין לא מצוידת בכלי אחד חשוב, וזה מכשיר להסרת טפלון. אני פגשתי את שר הביטחון של ישראל בכמה תחנות בקריירה שלו – – –
בשׂי"ן. אני חושב שהוא שר בשׂי"ן, שר וגדול בישראל, אבל יש לו גם שכבת מגן שאיננה נמצאת בשימוש חיילים למשל. בהרבה מאוד מקומות הם משתמשים באפודי מגן קרמיים, שהם הרבה יותר מסורבלים ולא תמיד מגינים עליהם מפני ועדות חקירה. לעומת זאת, שר הביטחון אהוד ברק תמיד היה במקום שאלה שהיו אשמים היו מתחתיו או מעליו. מעולם לא אינה גורלו להיות בדיוק במקום שהוא אשם, לא בצאלים ולא במקומות אחרים, לא בסולטן-יעקוב – בכל אחת מהתחנות תמיד זה מישהו אחר אחראי או אשם. נדמה לי שגם ועדת-טירקל לא מצוידת בכלים או בנחישות הדרושה להסיר מעטה טפלון, משום שאני, מהמעט שלמדתי מהתקשורת או מוועדות שונות, למדתי כי יחידות הצבא שהגיעו לפעולה הזאת עשו את מלאכתן על-פי ההנחיות שקיבלו, בגבורה רבה, תוך סיכון חיים, אפילו תוך גילוי איפוק, והשאלה היא מי בכל זאת אחראי לכישלון ההסברתי הקשה, לנזק שנגרם לישראל. אני מקווה שהוועדה תדע להצביע על שר הביטחון כאחראי. תודה רבה.
אתה רוצה להביא גאולה לעולם? זכות היוצרים של יוסי שריד.
תודה, אדוני שר המשפטים, אבל הממצאים של השופטת המחוזית היו חמורים מאוד. היא אמרה ששוטרים התעללו, בידו ראיות, שהפרקליטות התרשלה. למיטב ידיעתי, חלק מהשוטרים שהיו מעורבים במקרה קודמו אחר כך בדרגה ובתפקידים; אינני יודע מה קרה לפרקליטים המעורבים. האם למרות הערעור לבית-המשפט העליון, שיכול לקחת שנים – האם יש הליך משמעתי מקביל כדי לברר תלונות נגד שוטרים ונגד פרקליטים, שיכול להיות שבינתיים יקודמו עוד ועוד ויצליחו לגרום עוד ועוד נזק – עד שיבוא בית-המשפט העליון ויאמר את דברו ייפגעו אזרחים נוספים מבידוי ראיות, מהתעללות – האם אין לך, כאחראי למערכת, חובה לנסות לפחות להתלות קידום, להשעות, לברר בינתיים, כדי שלא ייגרם נזק נוסף?
אדוני היושב-ראש, תודה, רבותי השרים, חברי חברי הכנסת, ההסתייגויות שלי לחוק הן מה שנקרא בלשון העם, הסתייגויות דיבור, וגם בהן – אף ש-25 דקות מוקצות להסתייגויות הללו – אינני מתכוון למצות את הזמן העומד לרשותי אלא לומר כמה דברים עקרוניים על החוק. כל מי שמסתובב בנגב בימים אלה ובשנים האחרונות, עד לתופעות של השתלטות פראית על אדמות הלאום, וחייב להיות מודאג מהתופעה שמה שבן-גוריון ראה בו את תקוות העם היהודי, הולך ונשמט מידינו, ומדינה חייבת לפעול כדי שנכסים מרכזיים כמו קרקע לא יישמטו מידיה. בלי להתלהם ובלי להשתמש במלים גבוהות, באמת לנגד עינינו ומתוך התעלמות של רשלנות פושעת של ממשלות ישראל לדורותיהן, התהליך הולך ומתקדם, ואין עוצר. וגם ניסיון קל, כמעט אבסורדי, של התיישבות יהודית בנגב, מול עוצמת ההשתלטות, דווקא על ההתיישבות הזו המכונה חוות בודדים, קם הכורת לעלות ולעשות סדר, בנימוקים משפטיים. וכבר שמענו יותר מפעם אחת שגם בסדום היה חוק. גם בסדום היה חוק, ומודדים את אותם מתיישבים ציונים בנגב במיטת סדום ובמידת סדום, ואתם ייקוב הדין את ההר ואתם – אם הם מנסים לגור על אותה קרקע שאושרה להם לפיתוח חקלאי או תיירותי – אותם מנסים להוריד; הם, שנשלחו על-ידי הממשלה, הם, שנשלחו במצוות האתוס הציוני, אותם רוצים להוריד. החוק הזה בא לעשות שני דברים, ואם יש לי הסתייגות מהותית אחת ממנו, שלא נכתבה אבל אני מבקש להשמיע אותה, היא – לא רק שהחוק הזה בא להסדיר את המצב הקיים של חוות הבודדים ולהכריז שהם חלוצים ציונים שעובדים על-פי החוק ועל-פי מצוות המדינה, ולא חלילה מי שעוברים על החוק, אלא לעתיד, שיש למדינת ישראל באמצעות גופי השליטה על הקרקעות שלה, לא רק האפשרות – לטעמי היה צריך להיות גם החובה – להקצות קרקעות נוספות בנגב למיזמים מהסוג הזה, מיזמים חקלאיים ותיירותיים, שבהם תיעצר פריעת החוק, שבהם תיעצר ההשתלטות הבלתי-מבוקרת על אדמות המדינה. התופעה שמתקיימת היום לנגד עינינו היא סוג של אבן בוחן לדמותה של מדינת ישראל: האם אנחנו רק מדברים על מדינת ישראל כמדינה יהודית, או באמת מתכוונים לעשות משהו בעניין הזה, אפילו מבחינת הרכב האוכלוסייה וסוג ההתיישבות, והחוקיות של ההתיישבות בנגב. חברי חברי הכנסת, אינני מתכוון להאריך. את ההסתייגויות עצמן אמשוך, הן כאמור הסתייגויות דיבור, אבל זהו חוק ציוני מובהק. אני קורא לכל חברי הכנסת המזהים את עצמם כחברי כנסת ציונים, לתמוך בו ככתבו וכלשונו. תודה רבה.
מחר עוד פעם. אדוני שר המשפטים, גם מחר יום. הממשלה יכולה כל יום להעלות.
בניגוד לחבר כנסת, שעכשיו צריך לחכות שישה חודשים, הממשלה יכולה להגיש – – –
אדוני היושב-ראש, אדוני השר, חברי חברי הכנסת, רק לקרוא את רשימת היוזמים של החוק ייקח רבע שעה. יש 37 חברי כנסת שהצטרפו להצעת החוק הזאת, מכל חלקי הבית. הצעת החוק באה לתקן עיוותים שנגרמו למגורשים מגוש-קטיף במהלך חמש השנים האחרונות, חלקם כבר במהלך חקיקת החוק, חלקם כיוון שהחוק לא ידע לחזות את הקשיים בשיקומם של אותם מפונים. גם ועדת החקירה הממלכתית, שפרסמה את מסקנותיה והמלצותיה אך לפני שבועות אחדים, עמדה על הצורך לערוך תיקונים ושינויים, בייחוד באשר לבעלי העסקים שהיו בגוש-קטיף ואשר נפגעו וטרם שוקמו כתוצאה מהעקירה שלהם מהגוש. החוק מורכב, מסובך, אבל עיקרו הרבה מאוד התאמות ושינויים טכניים פיננסיים בקצבאות המגיעות לאותם אנשים, לאותם בעלי עסקים שהעבירו את עסקיהם, שהם בתהליכי העברה, שמגיעות להם גמלאות שונות. אני קורא לחברי הבית לתמוך בהצעת החוק. תודה רבה.
אדוני היושב-ראש, תודה, חברי חברי הכנסת, אתמול, מייד לאחר פרסום הממצאים והמסקנות של ועדת האלוף איילנד, הוחלפו הדלפות בין לשכת שר הביטחון ללשכת הרמטכ"ל. מלשכת הרמטכ"ל נמסר, שהרמטכ"ל אמר, בזמן, שהאופציה הצבאית צריכה להיות האופציה האחרונה, כאילו זה לא נכון לגבי כל פעולה צבאית בכל עת ובכל מקום בהיסטוריה. ומלשכת שר הביטחון שכחו כנראה שהוא כבר לא ראש אמ"ן, אלא ממש שר הביטחון, ואמרו שהוא התריע שבועיים קודם שאין מספיק מודיעין למבצע. אני מבין את התסכול של שר הביטחון. יכול להיות שהוא ציפה שוועדת-איילנד תניח לרגלי הציבור איזה ראש, ואז לא יחפשו אשמים נוספים בנזק המדיני שנגרם למדינת ישראל. אבל כיוון שהצבא קיבל סוג של תעודת הכשר מוועדת-איילנד וממצאיה ישמשו את ועדת-טירקל, נשאר רק לצפות שלוועדת-טירקל יהיה מכשיר להסרת טפלון, וששר הביטחון לא ימצא שוב את עצמו במצב שכולם אשמים חוץ ממנו.
תודה. אדוני היושב-ראש, חברי חברי הכנסת, משפט הסבר על הכנס. כולנו יודעים מה זה נאט"ו. לנאט"ו יש גוף הנקרא אספה פרלמנטרית, ובו חברים חברי פרלמנט ממדינות החברות בנאט"ו. לאספה הפרלמנטרית הזאת יש קבוצה מיוחדת שדנה בענייני הים התיכון, ובה חברים גם חברי פרלמנט ממדינות הים התיכון והמזרח התיכון שאינן חברות בנאט"ו. לפני שבועיים התקיימה ברומא פגישה של הקבוצה. היא מתנהלת בראשותו של ואהיט ארדם מטורקיה, שתפקידו הוארך בכנס הזה לקדנציה הנוספת. בכנס השתתפו גם נציגים פרלמנטריים מבלגיה, צרפת, גרמניה, יוון, איטליה, נורבגיה, פורטוגל, ספרד וטורקיה, ומבין מדינות הים התיכון חברות בקבוצה אלג'יריה וישראל, שזכיתי לייצג אותה. ישיבת הפתיחה הוקדשה לתהליך השלום במזרח התיכון, ובמרכזה עמד דיווח של הגברת אליזבת דיבל, סגנית השגריר האמריקני ברומא. כצפוי, במרכז הדיון עמד המשט לעזה. כבר בדברי הפתיחה, כשהוא אמר: בוקר טוב, שלום לכולם, גינה היושב-ראש ארדם את ישראל על התוקפנות שלה שהתבטאה בהריגת תשעה ממשתתפי המשט. בעקבותיו תקף נציג טורקי נוסף בחריפות רבה את ישראל כשהוא קורא הודעה מן הכתב. ההודעה נוסחה עבורו על-ידי משרד החוץ הטורקי, והיתה על נייר של משרד החוץ הטורקי. אחר כך האלג'ירי היה חריף יותר. אבל לשיא השיאים הגיע נציג צרפתי – בושרון, סוציאליסט – והוא היה הארסי מכולם. העמדות של פורטוגל, נורבגיה וספרד היו מאוזנות יותר. האוהד ביותר לישראל היה נציג איטלקי, ראש המשלחת, הסנטור סרג'יו דה גרגוריו. אם חברי הכנסת מכירים אותי, אני לא נשארתי חייב על ההתקפות. בהפסקה שלאחר הדיון ניסה היושב-ראש הטורקי ארדם לומר לי שהוא בעצם נאלץ לומר את מה שהוא אמר כי הוא נציג של טורקיה, אבל עמדותיו האישיות שונות, למרות שהוא חבר במפלגתו של ארדואן. נציגים אחרים, נציגי נורבגיה ופורטוגל, הודו על ההבהרות שקיבלו ממני, והביעו צער על כך שהעובדות על המשט נודעו להם אך ורק מהתקשורת הערבית והטורקית, והם לא קיבלו חומרים מישראל. המושב הבא עסק בהתפתחויות בעירק, ובשאלה אם הדמוקרטיזציה העוברת עליה ותוצאות הבחירות שם יביאו ליציבות. המומחים שהופיעו בפני הפורום הפרלמנטרי הזה היו פסימיים ביותר. מושב אחר עסק בפיראטיות הימית מול חופי סומליה ובמגבלות החוקיות והבין-לאומיות הקשות שמונעות מאבק יעיל בתופעה הזאת, שרק הולכת ומחמירה. הנציג הפורטוגלי – ז'וזה ללו, סוציאליסט – היה התקיף ביותר מבין המתדיינים, ודרש לפגוע בבסיסים היבשתיים של הפיראטים בסומליה, וללכת בעקבות הכסף בעיקר לתימן. היום השני של הכנס הוקדש לסקירתו של הרפורטר אנטונלו קאבראס בנושא: התפוצצות האוכלוסייה הצעירה במדינות צפון-אפריקה והמזרח התיכון. הטיוטה שהוצגה בפני המשתתפים לכנס עתידה לעבור למליאת האספה הפרלמנטרית של נאט"ו. ואולי לא במפתיע גם בנושא הזה ישראל הוצגה כאשמה בהתפוצצות האוכלוסייה במדינות הים התיכון והמזרח התיכון, משום שהיוזמה הים-תיכונית של צרפת, שעיקרה השקעות במדינות אפריקה והמזרח התיכון, לא הגיעה לכדי דיון ממשי משום שמדינות צפון-אפריקה והמזרח התיכון הודיעו שהן מחרימות כנס שהיה אמור לעסוק בנושא הזה עד שייפתר הסכסוך הישראלי-פלסטיני בעקבות "עופרת יצוקה". אני מניח שבשנה הבאה יעסוק הכנס בהתחממות הגלובלית ובהתמוססות קרחוני הקוטב, וגם שם ישראל תימצא אשמה. אחר כך נדון בכנס נושא השימוש בכורי כוח גרעיניים לצורכי שלום במזרח התיכון. למרות שאירן לא נכללה בדיון, רוב הדיון עסק באירן. שוב זכינו להתקפה נמרצת מצד נציג צרפתי – אותו בושרון – שהאשים את ישראל במירוץ הגרעיני במזרח התיכון. תוך שהוא מציין כעובדות את מספר פצצות האטום שיש לידיעתו בידי ישראל, הוא תקף את הצביעות הבין-לאומית בנושא הגרעין בישראל, ותבע לאשר מכירת כורי כוח גרעיניים לכל דורש החתום על אמנת ה-NPT, כולל אירן וסוריה. נציגים אחרים היו מאוזנים יותר. הנושא האחרון שנדון בכנס היה ההתמודדות האירופית עם גלי ההגירה מאפריקה ומהמזרח התיכון. הדובר העיקרי היה שר הפנים האיטלקי רוברטו מרוני מה"לגה נורד". לדבריו, המאבק בהגירה הבלתי-חוקית נובע מהחשש שההגירה הזאת קשורה בפעילות המאפיה, סחר בסמים, סחר בבני-אדם ופעילות טרור שזורמים באותם ערוצים. התעשייה של הברחות המהגרים באיטליה לבדה מגלגלת כ-4 מיליארד יורו בשנה, והוא הצביע על הצורך להילחם בה באמצעות חקיקה בין-לאומית, ובעיקר בהסכמים דו-צדדים עם מדינות המוצא של המהגרים, המחייבים קבלה חזרה של מי שאיטליה מבקשת לגרש. הוא ציין שלמצרים ולאיטליה יש הסכמים כאלה. הדבר יכול לשמש גם כלי חשוב בידיה של מדינת ישראל, הנאבקת מול תופעות דומות. תודה רבה.
ודאי, אני חושב שבדיוק החלפת כאן כיסא. גם בעניין הזה של התפוצצות האוכלוסייה וההגירה ממדינות הים התיכון וצפון-אפריקה, ישראל הואשמה אישום – – –
נכון. כלומר, מדינות ערב הציגו את זה שהן לא מוכנות לקבל כסף ממדינות אירופה כדי לפתח את התעשייה ואת החינוך במדינותיהן, כדי שהצורך בהגירה יקטן, כל עוד הסכסוך הישראלי-פלסטיני לא נפתר.
אז יכול להיות שמצד אחד הם מוכנים לקבל, ומצד שני – הם רוצים למחות.
אדוני היושב-ראש, אדוני השר, חברי חברי הכנסת, אינני יודע מדוע החלטת שאני צריך להיות משובץ בין שניים מתומכיה של חברת הכנסת – – –
לא לא. כיוון שאני חבר בוועדת האתיקה של הכנסת, ואינני מתכוון לפסול את עצמי מלעסוק בעניינה – –
– – לכן, אינני מתכוון בכלל לעסוק בחברת הכנסת חנין, אלא לעסוק בפרק מרתק של ההיסטוריה. אולי חלק מכירים, אולי לא. אני רוצה לספר לכם על אדם בשם ויליאם ג'ויס, שהאזרחות שלו זה קצת עניין מפוקפק – הוא במידה רבה היה בריטי. הוא נולד בניו-יורק ב-1906 לאם אנגלייה ולאב אירי. בגיל שלוש חזר לאירלנד ובגיל 16 עבר מאירלנד לבריטניה. הוא הצטיין במיוחד בשנאה לוהטת לקומוניסטים וליהודים. הוא עבד תקופה מסוימת ב-MI5 כמלשין על קומוניסטים, אחר כך הוא הצטרף למפלגה הפאשיסטית הבריטית והיה סגנו של אוסוואלד מוסלי והיה אחראי לתעמולה, אבל אפילו עבורם הוא היה קיצוני מדי, אז הם גירשו אותו. ב-1937 הוא הקים את המפלגה הנציונל-סוציאליסטית הבריטית, וב-1939, כשכבר היה ברור לו שעומדת לפרוץ מלחמה, הוא השיג במרמה דרכון בריטי – תזכרו את הדרכון, הדרכון משחק פה תפקיד מכריע. הוא היה צריך להשיג את זה במרמה, כי הוא לא היה נתין בריטי, לא היתה לו אזרחות בריטית, לכן הוא לא היה זכאי לדרכון, אבל הוא קיבל דרכון ויצא לגרמניה. הוא התחיל לעבוד בשידורי התעמולה הנאציים באנגלית, ואז גם זכה לכינויו "לורד האו האו". כיוון שהאנגלית שלו היתה ממש טובה והמידע שלו על אנגליה היה מעודכן, היתה האזנה רבה לשידורים שלו, ואפילו חיילים רבים בצבא הוד מלכותו האזינו לשידורים. עומק המידע שהוא הפגין על בריטניה – ולא רק מידע מזמן שהוא זכר אלא מידע מעודכן – אפילו גרם לרבים לחשוב שיש לו רשת מודיעין בבריטניה. הוא שידר כל משך המלחמה מברלין, ולאחר המלחמה נתפס, הובא לבריטניה והועמד לדין על בגידה במלך, כלומר בממלכה. הבגידה התבטאה, על-פי כתב-האישום, בעצם התאזרחותו בגרמניה, שהיתה מדינת אויב, וכן בקריאתו לחיילי בריטניה לבגוד בארצם. היה שם עניין משפטי סבוך מאוד, משום שלכאורה, מי שמעולם לא היה נתין בריטי – האם הוא יכול להיות נאשם בבגידה בבריטניה? אבל פסקו, ה"אולד ביילי" פסק שכן אפשר, משום שהוא החזיק – גם אם ברמייה – בדרכון בריטי, ונפסק שעצם החזקת הדרכון מטילה עליו חובת אמונים. הוא הורשע בבגידה, נתלה בכלא וונדסוורת', והבריטים, כידוע, הם שומרי מסורת ולכן כדין בוגדים קברו אותו קבורת חמור בחצר הכלא, ואפילו מצבה לא הקימו על קברו. תודה רבה.
אדוני היושב-ראש, גם אני אצטרף לברכות המזל טוב לזאב אלקין על הולדת בנו. ולענייננו, הנושא באמת הועלה על-פי בקשתי ובקשתו של חבר הכנסת אלקין. אבו מאזן חתם על צווים נשיאותיים המטילים חרם על מוצרים מהיישובים היהודיים ביהודה ושומרון, וממשלת ישראל שותקת אף-על-פי שיש בידה כלים חזקים ביותר כדי להיאבק בו. סלאם פיאד, הפרגמטיסט, המתון, שורף מוצרים ישראליים לעיני המצלמות וממשלת ישראל אינה עושה דבר. בדיון בוועדת הכלכלה שקיים חבר הכנסת אקוניס, אמר נשיא ארגון התעשיינים שרגא ברוש כי לו רצתה ממשלת ישראל להפסיק את החרם הזה, הוא היה נפסק בתוך שבוע. די היה לעכב סחורות המיועדות לפלסטינים בנמלים שלנו והם היו באים על ארבע להתחנן להפסיק את החרם. אבל בינתיים הממשלה לא עושה דבר. תעשיינים וחקלאים ביהודה ושומרון נפגעים קשה, מפעלים קורסים, וממשלת ישראל אינה דואגת לשים יד על כספים של הרשות הפלסטינית כדי לפצות אותם. לכאורה, ההתנהגות של הפלסטינים היא לחלוטין לא הגיונית. אם הם אוסרים על פועלים ערבים לעבוד במפעלים שלנו, הם עצמם נפגעים. לכאורה, אם ממשלת ישראל תתרגז ותפעיל עליהם סנקציות כלכליות במקום לתת להם הטבות כלכליות, הם ייחנקו. חתן פרס נובל לכלכלה, ישראל אומן, לימד אותנו שיעור, מהי תיאוריית הסחטן. אם יש שני אנשים שמכניסים אותם לחדר ואומרים להם: יש 1,000 שקלים על השולחן – אם תחליטו ביניכם איך לחלק את הכסף, הכסף שלכם; אם לא תחליטו ביניכם, אף אחד לא מקבל כלום. יוצאים מהחדר, השניים יושבים, ואחד אומר: הדבר הכי הגיוני, שנחלק את הכסף בינינו, חצי-חצי, 500 לך, 500 לי. אומר הסחטן: לא, אני רוצה 900. אומר לו: אבל זה לא הגיוני. אומר לו: הגיוני או לא הגיוני, אתה יכול להחליט אם אתה לוקח 100 או שום דבר, כי אם לא תקבל את הדרישה שלי, לא תקבל כלום. רוב התיאורטיקנים של תיאוריית המשחקים הזאת אומרים שבסוף הרציונלי, האיש שהציע חלוקה חצי-חצי ומולו עומד סחטן, בדרך כלל נכנע, כי הוא אומר: באמת, 100 יותר טוב מכלום, והוא מניח שהסחטן יעמוד על שלו. מדינת ישראל נמצאת מול הרשות הפלסטינית כשהיא בעמדה הרציונלית מול הסחטן, ואנחנו נכנעים לדרישותיהם. אני מקווה שהיום הכנסת תקרא לממשלה קריאה נמרצת ביותר לחסל את החרם הערבי, לפצות את התעשיינים והחקלאים הישראלים שנפגעו בחרם הזה ולהודיע לרשות הפלסטינית שאם החרם לא יופסק לאלתר, ישראל תנקוט סנקציות כלכליות כנגד הרשות. תודה רבה.
תודה, אדוני היושב-ראש. אדוני השר, אם הדברים המצוטטים שהופיעו בכרוז אכן כתובים בו, אז זה כרוז נתעב ומי שחיבר אותו מתועב.
אבל כיוון שהסיפור אומר שחולקו הכרוזים הללו לאור היום לחיילי צה"ל, בכניסה לבסיס צבאי, קשה לי להאמין – והם לא היו רעולי פנים, מי שחילק את הכרוז או הפיץ אותו – קשה לי להאמין שהמשטרה לא תעלה על עקבותיהם ותתפוס אותם, אלא אם מדובר בארגון אי"ל חדש או ב"שמפניה" חדש, שמחלק כרוזים מתועבים כדי לעשות דה-לגיטימציה להתיישבות. את הכרוז גינו ראשי ההתיישבות ביש"ע, ראש מועצת יש"ע, נבחרי ציבור רבים, ועל התיעוב שהוא מעורר בכולנו אין חילוקי דעות. אבל הוא כל כך בוטה, שאני חייב לשאול אם אתם בודקים גם בכיוון של אפשרות של פרובוקציה.
השאלה היא אם החקירה מתמקדת בחוגי מתנחלים, או יכול להיות שיש גורמים נוספים שהיו מעוניינים בפרסום כזה.
תודה. אדוני היושב-ראש, אדוני סגן השר, אין ספק שהעברת שטח ממעמד שטח C לשטח A ו-B יש לו משמעות מדינית, ולכן אני מטיל ספק באפשרות שדבר כזה יכול להתקבל בקבינט בלי מליאת הממשלה והכנסת. שלא כך, אם מחליטים להפקיע בשטח C ולמסור אותם, שזו בוודאי החלטה מינהלית, שאפשר. השאלה היא, האם נבחנו חלופות לתוואי הזה, חלופות שיעברו אך ורק בשטחי A ו-B, או לחלופין חלופה שרחוקה מהיישוב היהודי ואינה נוגסת באדמותיו על-פי התוואי שראיתי מוצע?
אדוני היושב-ראש, רבותי השרים, חברי חברי הכנסת, גדר כשלעצמה אכן לא תפתור את בעיית מהגרי העבודה הנכנסים לארץ. גדר שהיא ברזל, ואפילו ברזל משוכלל עם אלקטרוניקה וחיישנים ומצלמות, לא מסוגלת לעצור אנשים שרוצים להיתפס. הלוא הם לא מנסים לחדור כמחבלים, למצוא מקלט בנגב, להגיע ליעדם, לחבל, אלא הם רוצים לעצור על הכביש ולהיעצר. גדר כזאת או מכשול כזה חייבים להיות חלק ממערכת שלמה, כולל חקיקה, כולל נהלים, כולל הכבדת יד על מעסיקים של אנשים כאלה, שהם עובדים בלתי חוקיים. אבל ראש הממשלה התחייב שתהיה גדר. בנאום מעל הדוכן הזה ב-20 בינואר 2010, ה' בשבט תש"ע – – –
ה' בשבט תש"ע, 20 בינואר 2010, על-פי דרישת 40 חברי כנסת, מתייצב ראש הממשלה על הדוכן הזה ואומר: מחר אני יוצא לסיור בגבול ישראל–מצרים. מחר. ואנחנו נביא, או ביום ראשון הקרוב, אם נספיק, או ביום ראשון לאחר מכן, תוכנית לבניית מכשול נגד ההסתננות המסיבית למדינת ישראל. אנחנו לא יכולים להיות מדינה שפעורה להסתננות, שיש לה גם השלכות ביטחוניות  וגם השלכות לגבי עתידה של מדינת ישראל. המכשול הזה לא יהיה רק מכשול קרקעי פיזי, לא בהכרח כולו יהיה גדר, יהיו גם חלקים שיהיו בקרה אלקטרונית. אנחנו הולכים לשנות את פני המדינה. גבוהה-גבוהה דיבר ראש הממשלה, וכמה נמוכה-נמוכה הוא יכול לרדת היום בהתנגדות להצעת החוק שבאה לפרוע את השטר שהוא נתן מעל הדוכן הזה. או – הלוא ועדת השרים לחקיקה תמכה בחוק, ואז בא שר האוצר והגיש ערר. אולי ראש הממשלה מתחבא מאחורי גבו של שר האוצר, כדי שלא יצטרך לפרוע את השטר שהוא נתן מעל הדוכן הזה, בהתחייבות. רבותי חברי הכנסת, או שמדובר כאן בערר של שר האוצר נגד ראש הממשלה, או שמדובר כאן במעשה רמייה, שבאים אל הדוכן הזה כדי לאחז את עינינו, שהממשלה מתכוונת להיאבק בתופעה הזאת, ובעצם ביד השנייה אומרים: זה קל לדבר; אנחנו מבטיחים, אבל לא מבטיחים לקיים.
בעצם, בערר שהגיש שר האוצר, הוא מעביר את המסר: הבטחנו, אבל לא הבטחנו לקיים. והבעיה היא לא ההבטחה הפרלמנטרית כאן, הבעיה היא באמת איך מדינת ישראל מתמודדת בדחיפות – לא בעוד חמש שנים – בדחיפות, עכשיו – עם בעיית ההגירה הבלתי-חוקית אליה. היום אנחנו מבקשים תשובה, ותשובה שמית. תודה רבה.
מה זה מפריע לכם להמשיך לפעול?
אדוני היושב-ראש, תודה, חברי חברי הכנסת, אמרו חכמינו: "גדול המצווה ועושה ממי שאינו מצווה ועושה". כלומר, הממשלה רוצה להיות קטנה יותר, היא לא רוצה להיות גדולה יותר. היא לא רוצה שאנחנו נגיד לה והיא תעשה, היא רוצה להתנדב ולעשות. אבל אם גדול המצווה ועושה ממי שאינו מצווה ועושה, אדוני סגן שר הביטחון, קטן, ממש קטנצ'יק, מי שרק אומר ולא עושה. הלוא ב-20 בינואר עמד כאן ראש הממשלה והתחייב. אתה אומר לי: אנחנו עושים. בנימוק "אנחנו עושים" אתה אומר: לא צריך חוק. מה החוק מפריע לך? הלוא החוק לא בא להגדיר איזה גדר, ומה טיבה, מה אורכה וכמה בטון וכמה ברזל יהיו בה. החוק אומר: תהיה גדר, כדי לחייב את הממשלות להתייחס ברצינות למה שהם אומרים. אתה אומר: אנחנו עושים, לא צריך חוק, אבל אתה יודע יפה שאינכם עושים דבר. רבותי חברי הכנסת, החוק הזה בא ועולה בקנה אחד עם התחייבותו של ראש הממשלה כאן. אינני רואה סיבה אחת בעולם להפיל את החוק הזה, אלא אם כן באמת אינכם מתכוונים לקיים את מה שאתם מתחייבים.
אבל למה אתה נגד, אתם מתחלקים בפנסיה?
תודה רבה. אדוני היושב-ראש, אדוני השר, חברי חברי הכנסת, חמש שנים חלפו. אלו שהיו כאן זוכרים, זוכרים כל מה שהזהרנו ואמרנו וצעקנו; זוכרים גם את ההבטחות, ההצהרות, השקרים הגלויים והסמויים; זוכרים את "לכל מתיישב יש פתרון"; זוכרים את היד הכבדה של שרון שטפחה על המפה שעל מכסה המנוע ודרשה לבצע, לעשות בתוך ימים. העבודות תתבצענה בכל הכוח. זוכרים את הצהרות השקר של ראשי מערכת הביטחון, שהמצב הביטחוני ישתפר, שהמצב המדיני ישתפר, שאפשר יהיה לחסוך חטיבה, כסף, חיי אדם, שנתנתק מעזה, שאם יעזו לירות עלינו אפילו "קסאם" אחד מעזה – גם לנו יש תותחים, אמר לי ראש הממשלה. אל מי נבוא בטענות? אל אלו ששיקרו לנו ביודעין או אל אלה שבאמת ובתמים האמינו שאם נברח מעזה הטרור לא ירדוף אחרינו? אל מי שבאמת לא ידע שה"חמאס" ישתלט על הרצועה אחרי שנצא, שהטפטוף מתחת לפילדלפי, שהיה גם כשהיינו שם, יהפוך לזרם איתן של אלפי טילים ורקטות? אל מי נבוא בטענות? אל 59 חברי הכנסת שאישרו את הפשע והאיוולת הזאת מול 40 צדיקים פקוחי עיניים, או אל אלה שלא שאלו, שלא טרחו לבדוק לאשורו בציבור, בתקשורת, בכנסת, שלא שאלו את שרון איך, בשם איזה היגיון הוא חושב שזה יכול לעבוד, שלא תבעו ממנו בכל הכוח תשובה – מה גרם לו להפוך את עורו? שאלה ששום תשובה זולת "עומק העקירה כעומק החקירה" לא נתקבלה עליה עד היום. אל מי נבוא בטענות על הרשעות והאטימות והרשלנות ואוזלת היד שגרמו גם היום, חמש שנים לאחר גירוש אלפי האנשים מבתיהם, לא להיות עדיין ביישובי הקבע שלהם? הרי גם ועדת החקירה הממלכתית בראשות השופט מצא כבר קבעה: עוול נורא נגרם למגורשים, כי המדינה כשלה בטיפול בהם. דוח שכאילו הועתק מהעתירות שאנחנו הגשנו לפני האסון הזה בניסיון למצוא אוזן קשבת בבג"ץ, אבל גם שם היתה אטימות. אל מי נבוא בטענות? אל בג"ץ, שעיוות כל צדק והיגיון ומוסר ושכל ישר וקנה הבטחות ריקות מתוכן, ובשמן היה מוכן לפגוע באורח אנוש, בלתי הפיך, באלפי אנשים, לשם סיכוי הזוי, שהתנפץ כעבור חודשים אחדים? אולי רק אל עצמנו, אדוני היושב-ראש, אדוני השר, אולי רק אל עצמנו נוכל לבוא בטענות, שהצלחנו לחבר 250,000 איש, 500,000 ידיים, לשרשרת אנושית מגוש-קטיף לירושלים, אבל לא מצאנו די אצבעות באולם הזה למנוע את האסון לפני שהתרחש? אולי רק אל עצמנו, אדוני השר, כלקח לבאות? כי הרי מי שהצביע אז בעד תוכנית ההתנתקות, ובהם ראש הממשלה ושרים אחרים, גם היום מבטיחים לנו שתי מדינות לשני עמים. מדינה פלסטינית מפורזת מבטיחים לנו, ושוב, אין בנו די אנשים ששואלים: איך? למה? אדוני השר, ההתנתקות לא היתה טעות, היא היתה פשע. אבל יהיה פשע כפול לחזור עליה. תודה רבה.
אני אשמח אם יהיה דיון במליאה, כדי שבסיכומו תהיה הודעת סיכום מטעם הכנסת.
בדיון במליאה משתתפים כל החברים שרוצים להירשם. דיון במליאה – – –
נדמה לי שמיצינו את האפשרויות להצעה נוספת על-פי התקנון, כי יש מציע אחד. השר הציע ועדה, אני הצעתי מליאה.
מליאה. אין ועדה שתדון בזה. דנו בזה כל הוועדות של הכנסת אבל לא היה דיון מסכם במליאה.
כבוד השר, כבודו במקומו מונח.
גברתי היושבת-ראש, תודה, אדוני סגן השר, חברי חברי הכנסת, היה יהודי אחד שפעם עמד על הדוכן – הדוכן הזה ממש – והכריז: אני הולך להכניס מכות רצח ליוסי, אני אשנה לו את הפרצוף. הוא ממש לא ייראה אותו הדבר. אמרו לו מהספסלים פה: נו, בסדר. תכניס לו כבר. אז הוא אמר: אתם לא תגידו לי מה לעשות. עמד פה ב-20 בינואר ראש הממשלה ואמר: אני הולך לבנות גדר. אנחנו נשנה את המדינה – הוא אמר – נחסום את גלי המסתננים, אנחנו נשנה את המדינה. חצי שנה עברה, לא הניחו לא קונצרטינה ולא אבן – כלום, נאדה. באנו, חברי יעקב כץ ואני, והגשנו הצעות חוק שאומרות לבנות גדר. באה הממשלה ואמרה: אתם לא תגידו לנו מה לעשות. הפילו את ההצעה בוועדת שרים לחקיקה. ולכן, מחר הקואליציה כולה תתגייס להצביע נגד מה שראש הממשלה הבטיח – שהגדר קום תקום.
ובינתיים, באותן שעות שלא עושים כלום, לא קונצרטינה ולא אבן, מדברים – פקה-פקה – אבל לא עושים כלום, רק מפילים את הצעות החוק שמבקשות גדר. אלפי מסתננים חוצים את הגבול, מציפים את אילת, מציפים את תל-אביב – בעיה לאומית. מה צה"ל עושה באותן שעות? הפכו את צה"ל לחברת הסעות, גברתי היושבת-ראש. מסתננים חוצים את קו הגבול, יושבים על הכביש ומחכים להסעה. לפעמים הסיור מגיע רק כעבור ארבע שעות, זה בעיה. יבנו גדר, הם יחצו את הגדר, הגדר תהיה אינדיקטיבית, הם יחכו רק עשר דקות – יש שיפור משמעותי בשירות ההסעות של צה"ל. מה שאנחנו אומרים זה שאם הממשלה לא תודיע עכשיו איך היא באמת מתכוונת לעצור את גלי המסתננים, לא גדר תעזור ולא דיבורים יעזרו. צריך להציג תוכנית לאומית מלאה, שהממשלה עדיין לא הציגה. הבעיה הולכת ומעצימה, הולכת ומחריפה, ולכן הממשלה ראויה לאי-אמון. תודה רבה.
אדוני היושב-ראש, גברתי ורבותי השרים, חברי חברי הכנסת, הרפורמה בתחום בריאות הנפש היא רפורמה חשובה מאוד, שהממשלה או הממשלות מנסות להעביר כבר זמן רב. כמעט שאין חילוקי דעות בקרב העוסקים בדבר על כך שאי-אפשר להפריד בין גוף ונפש בתחומי הרפואה, ונכון שמי שמטפל בגופו של אדם יעסוק גם בנפשו, וההפרדה של מסירת השירותים בתחום בריאות הנפש לידי משרד הבריאות ובתחום גופו של אדם לידי קופות-החולים היא הפרדה מלאכותית ואנכרוניסטית. ולפיכך, לא לגופה של הרפורמה אנחנו מתנגדים, ועליתי לדוכן לדבר לא מטעמים של רצון לזכות בזמן דיבור, אלא אני מבקש להעלות דאגה שהיתה בקרב רוב חברי ועדת העבודה, הרווחה והבריאות בדיונים הקודמים בחוק הזה. אנו חוששים שמשרד האוצר ומשרד הבריאות מתכוונים להטיל על הקופות את האחריות לטיפול בנפגעי נפש בישראל בלי לצייד אותן בכלים המתאימים לכך, בבחינת תבן אין ניתן לעבדיך ולבנים אומרים לנו עשו. העלויות של כל תחום בריאות הנפש האמורות להיות לקופות-החולים גדולות הרבה יותר ממה שמשרד האוצר מתכוון להעביר לטובת הקופות ברפורמה הזאת. האוצר רואה בכך עוד כלי ל"התייעלות" מערכת הבריאות. הוא יטיל את האחריות על הקופות בתקווה שהן כבר יסתדרו, הן ימצאו את המקורות. אבל הקופות לא יסתדרו, לא ימצאו את המקורות, מי שיסבול מכך יהיו נפגעי הנפש, חולי הנפש מהשכבות החלשות ביותר באוכלוסייה, הפגיעות ביותר, כאלה שגם כמעט שאינן מסוגלות להילחם על זכויותיהן. היכולת של קופות-החולים להתמודד עם כל תחום בריאות הנפש בקהילה, באשפוז, כפי שהיה קודם מוטל על משרד הבריאות, בלי לקבל את כל סל המשאבים שאמור להיות מוקצה להן לעניין הזה, היא יכולת קטנה ביותר, ולפיכך רק הן ייפגעו מכך. האוצר יוכל לחסוך כמה עשרות מיליונים, הגירעון של קופות-החולים עלול לגדול, הקופות יחפשו דרכים נוספות כדי לכסות על הגירעון הזה, יגלגלו שוב הוצאות נוספות על המבוטחים – גם בתחום בריאות הגוף, גם בתחום בריאות הנפש – ההשתתפות העצמית תגדל. זה חזונו של משרד האוצר בתחום הרפואה בכלל: להגדיל עוד יותר את ההשתתפות העצמית של המבוטחים כדי לשאת על גבם, מעבר למה שהם כבר משלמים לקופות-החולים, לשלם עוד ועוד ועוד עבור בריאות הנפש ובריאות הגוף. כבר היום ישראל נמצאת במקום מאוד לא מכובד בתחום ההשתתפות העצמית בשיעורי הביטוח בתחומי הבריאות. ההשתתפות בתרופות, ההשתתפות בביקורים אצל רופאים מומחים, ההשתתפות בביקורים בחדר מיון – כל ההשתתפויות הללו מביאות היום את המבוטחים לשלם יותר משליש מעלות ההוצאה הלאומית על בריאות עליהם בעצמם, כהשתתפות עצמית. כאשר יוטל גם תחום בריאות הנפש על קופות-החולים, בלי להעמיד לרשותן את התקציב המתאים לכך, אנחנו נקבל החמרה של כל התוספות הללו, החמרה של כל התופעות הללו, פגיעה נוספת בחולים – גם חולי הגוף, גם חולי הנפש. לפיכך אני קורא לחברי הכנסת לדחות את בקשת הממשלה להחיל דין רציפות עד שלא תתקן את נוסח החוק שהיא מקווה להעביר באופן כזה שיצוין בו במפורש מה הסכום שהיא מתכוונת להעביר לקופות-החולים על מנת לשאת בעול הטיפול הזה. תודה רבה.
אדוני היושב-ראש, גברתי השרה, חברי חברי הכנסת, ההסתייגות שלי היא במסגרת מה שנקרא הסתייגות דיבור, והדיבור הוא לגופו של חוק, אבל אין לי התנגדות לחוק. זה 40 שנה השירות בצה"ל בפועל הוא 36 חודש לגברים, ואף שזה נמשך כבר 40 שנה, כל שנה מאריכים את זה באופן פורמלי מ-30 ל-36 חודש. אם 40 שנה יש צורך בהוראת שעה, מה השעה? כמה זמן עבר כבר? למה 40 שנה צריך להאריך הוראות שעה? אני מבין שהאוצר, באותה נשימה שאנחנו מאריכים, רוצה בכלל לקצר את השירות, מטעמיו שלו. לעומת זאת, לאויבי ישראל יש תוכניות אחרות לגבינו והם לא מתכוונים לקצר את שירות החובה בצה"ל, כי המצב שלנו הוא לא כזה שאפשר לקצר את שירות החובה בצה"ל. חברי הכנסת, מה שאני מתכוון הוא, שאם שירות החובה הוא 36 חודש 40 שנה, ראוי שכך יהיה כתוב בחוק, ולא נאריך את זה כל פעם בהוראת שעה ולא נשים עצמנו לצחוק. ואם יום אחד נשמע את פעמי המשיח והשלום יתדפק בשער ולא יהיה צורך לא ב-36 חודש אלא רק בשישה חודשים, נקצר.
כי הוועדה לא הסכימה. אני הצעתי את הדבר בוועדה, ממש כך, אבל היה רוב מוצק בוועדה – – –
חבר הכנסת שטרית, הלוא את הדבר הזה אמרתי גם בוועדה וגם הוועדה סברה – שנכון, אבל למה אני מפריע? ולכן הוועדה, ברוב מוצק, דחתה את הצעתי, כפי שיש לי הרגשה שגם המליאה הפעם לא תתייחס לגופו. אני בעד 36 חודש, אני חושב שזה משקף את הצרכים האמיתיים, אני רק מתנגד לפיקציות האלה של הוראות שעה. תודה רבה.
אי-אפשר לדבר על כל אחד מהחוקים לחוד? מה זה דיון – – –
אדוני היושב-ראש, תודה, רבותי השרים, חברי חברי הכנסת, לפני שאני מבקש להתייחס לחוקים לגופם אני מבקש להתייחס לחבילה לגופה. יש בכך משום פגיעה אמיתית בכבוד הכנסת בדרך שמגישים חוקים שיש בהם שינויים מהותיים בסדר הדין הפלילי. התחושה היא, בין השורות, שחברי הכנסת ממילא לא יודעים על מה הם מצביעים, אז מה אכפת לנו למכור חבילה של ארבעה חוקים, חמישה חוקים? הלוא בפעם הבאה יציעו לנו להצביע על עמוד 4 בסדר-היום ולא משנה מה יש בו. ממילא אלה קואליציה, אלה אופוזיציה. קואליציה מחויבת במשמעת, האופוזיציה מחויבת בחוסר משמעת, וממילא לא יודעים על מה מצביעים. זה מה שנובע מנוסח הצעות החוק המהותיות הללו, ואדוני שר המשפטים, אתה היית הראשון שצריך להתעקש לא לקבל את הצעת היושב-ראש ולא לדון בזה כחבילה אחת. אם אתה מעניק איזו חשיבות לחוקים שאתה מביא, כל אחד צריך לעמוד בפני עצמו ולהידון בפני עצמו ולהיות מוצבע בפני עצמו.
ההצבעה תהיה בנפרד אחרי שהדיון הפך להיות סלט, שקשוקה, מישמש. מדברים על הכול. בעצם לא מדברים על כלום.
שקשוקה היא מאכל טעים, השאלה מי מאכיל אותה ומי אוכל אותה. שיטת השקשוקה, לא יצא לה שם לתהילה במחוזותינו. הדיון, באמת, קשה לו להיות דיון ענייני כשזה דיון בחבילה אחת. ארבעה חוקים הבאת בפנינו, על אחד מהם אני יכול להצביע בעד, יכול לתמוך, אבל באמת לא לכבודך ולא לכבוד הבית הזה שיטת הדיון בחוקים בסיטונות, גם אם זה היום האחרון של המושב. אם המערכת שאתה מופקד עליה ובא להגן עליה היתה מערכת מתוקנת באמת, לא היינו משתתפים היום בדיון בוועדה לביקורת המדינה על ממצאי המבקר ביחס להאזנות הסתר. היה שם מי שהיה שר משפטים לפניך, חיים רמון, שניסה להפוך את הדיון שם בוועדה לתחליף לדיון בבית-המשפט, ולהשיג איזה זיכוי ציבורי במקום שהוא לא רוצה להתמודד בו, בבית-משפט, לערער ולקבל זיכוי משפטי. אבל הדברים שהביא מבקר המדינה על הפרקליטות והמשטרה הם חמורים ביותר. הוויכוח היה אם זו היתה תקלה משמעותית או תקלה רבתי, אבל זה לא סריטה – מה שאמר פרקליט המדינה לפני יומיים באיזה כנס. לא מדובר בסריטה, מדובר בתקלות משמעותיות. עכשיו, אם המערכת הזאת סובלת מתקלות משמעותיות ויש על כך אישור פורמלי של מבקר המדינה, אם אכן המערכת הזאת סובלת מתקלות קשות כאלה, מדוע אנחנו מביאים בפניהם עכשיו אמצעים דרקוניים עוד יותר כדי שלא יהיה אפשר להיאבק בתקלות שלהם? כדי שלא יהיה אפשר לתקן אותן בזמן אמיתי? הלוא החוק שהבאת בפנינו היום מדבר על הארכות מעצר, תשעה חודשים ועוד תשעה חודשים, עד אין סוף. רק לפני שבועיים שאלתי אותך כאן על פסיקה של בית-משפט בתל-אביב, כמדומני, שבה פסקה השופטת 2.2 מיליוני שקלים פיצויים לאדם שנעצר על לא עוול בכפו, שתפרו לו תיק, שישב חודשים ארוכים. היא פסקה לו פיצויים. שאלתי אותך: מה קרה למי שעשה את זה? אמרת שהפרקליטות החליטה לערער. הלוא הפרקליטות בוודאי תחליט לערער, כי היא תחליט לערער את עצמה למוות, עד שהמסכן הזה, שהתאנו לו, תפרו לו תיקים, רדפו אותו, עד שיימאס לו, עד שיעברו שנים, עד שהוא לא יוכל למצות כבר את הצדק. הפרקליטות תמיד תגן על עצמה. ועכשיו אנחנו מתכוונים לתת בידה כלים נוספים לרדוף אזרחים בלא אפשרות להגן על עצמם. וחוק אחד בא לדבר בשם הביטחון. כי הרי ברגע שאומרים "ביטחון" כולנו עוברים לדום כי מדובר, כמובן, בביטחון המדינה, ומה יקר לנו יותר מביטחון המדינה? ובשם חוקי הביטחון הללו עכשיו רוצים לקחת עצירים בעבירות ביטחוניות ולהקשות עוד יותר על היכולת שלהם להתגונן? עזאת נאפסו, אנחנו זוכרים? שכחנו את עזאת נאפסו? תפרו תיק בשם הביטחון לבן-אדם, ישב שנים בכלא. אנחנו רוצים להקל ולייצר עוד עזאת נאפסו? לפני שלושה ימים שמענו בשולי פרשת פרלמן – אדם שחשוד ברצח ערבים, אבל שמענו באוזנינו מדובב מטעם השב"כ בשם דדה מציע לו לרצוח את שיח' ראאד סלאח. עכשיו, לא ב"בשבע" ולא ב"מקור ראשון", אלא בעמוד הראשון של "הארץ" היתה כותרת: "ריח שמפניה באוויר". מערכת שיודעת ככה לתפור תיקים, כך לייצר פרובוקציות, אנחנו מחפשים איך לתת להם כלים נוספים לדבר הזה, ועוד למכור לנו את הכול בעסקת חבילה של ארבעה חוקים, שאין בין אחד לשני דבר? אדוני היושב-ראש, לא ראוי לכנסת, לא ההליך, וגם לא המהות. ואני קורא לחברי להתנגד לשלושה מתוך ארבעת החוקים שהוצעו לנו. החוק היחיד שאני יכול לתמוך בו הוא החוק שעוסק בעסקת טיעון. לכל השאר, אקרא לכולם להתנגד. תודה רבה.
שאילתא לשר המשפטים. עמותת "רגבים" פרסמה מחקר שהשווה החלטות בג"ץ בתשובה לעתירות מן הימין ומן השמאל. לטענתם קיימת הטיה בוטה נגד עתירות שהוגשו על-ידי גופי ימין. ברצוני לשאול: 1. האם ממצאי המחקר נכונים? 2. האם ייזום משרד המשפטים בדיקה אובייקטיבית של הנושא?
תודה, אדוני השר. הממצאים של עמותת "רגבים" אמרו שכאשר ארגוני שמאל הולכים לבג"ץ כדי לבקש צווי הריסה נגד בתי יהודים הם ממתינים 25 יום בממוצע לתשובת בית-המשפט; כאשר ארגוני ימין מגישים עתירות, הם ממתינים 88 ימים. צווי ביניים הוצאו ב-90% מהמקרים של העתירות במקרה של פניות מארגוני השמאל, ואף לא במקרה אחד של עתירות מארגוני הימין. עד הדיון הראשון בבג"ץ לגופה של עתירה המתינו ארגוני השמאל 177 יום; לעומת זאת, ארגוני הימין המתינו 389 ימים. הנשיאה בייניש ישבה ב-57% מהעתירות של השמאל ואף לא בעתירה אחת של הימין. אני אשמח מאוד, אדוני שר המשפטים, אם תבקש מהנהלת בתי-המשפט תשובות על כל אחד ואחד מהפריטים הללו ככתבו וכלשונו. תודה רבה.
אדוני היושב-ראש, תודה, אדוני השר, חברי חברי הכנסת, היום, ממש היום הזה, למחרת תשעה באב – חמש שנים להתנתקות. היום הכנסת מתקנת מקצת מהעוול שנגרם באותו יום. שוב מסתבר לנו שעסק שלוקח לטרקטור חמש דקות להרוס, המדינה לא מצליחה להקים ולשקם גם במשך חמש שנים. אנחנו מפצים היום את אותם בעלי עסקים מגוש-קטיף שלעולם לא יצליחו להשתקם, ואנחנו באים לתקן במשהו את העוול הקשה שנגרם להם. החוק הזה הוא גם סוג של בקשת סליחה של המדינה. תודה רבה.
אדוני היושב-ראש, חברי חברי הכנסת, הקשבתי לחברי חבר הכנסת אילטוב, והשתכנעתי. אבל הבעיה היא שאבו מאזן לא השתכנע וראש הממשלה בנימין נתניהו לא השתכנע. כלומר, בינינו כנראה אין ויכוח, אבל גם לא צריך להיות ויכוח. הוויכוח שלנו צריך להיות: מדוע ממשלת ישראל לא עושה קצת, משהו, משלל הדברים והפעולות שהיא יכולה לעשות, כדי לעצור את החרם הזה. גרוע אולי משתיקת הממשלה בעניין הזה של ההתמודדות עם החרם, זה המלמול של הממשלה. מילא, כשבן-אדם שותק, יש לפעמים בשתיקה כוח. מלמול אין בו כוח. כשבא ראש ממשלה ומסביר שהחרם הוא רע מאוד והוא פוגע בישראל והוא אסור, אבל הוא לא עושה שום דבר, זה גרוע משתיקה. כשיצא הצו הנשיאותי – –
הוא לא עוזר, הוא מפריע. כשיצא הצו הנשיאותי של אבו מאזן, אמרו: זה לא רוק, זה גשם. כשסלאם פיאד שרף את המוצרים, אמרו: זה קומזיץ. כל פעם איזה חוכמולוגים הסבירו לנו שהמוצרים האלה זה לא ממש מישראל, זה רק מהשטחים, זה מיהודה ושומרון. ולכן, זו לא ממש הפרה בוטה של הסכמי פריס כנגזרת מהסכמי אוסלו, זה רק מההתנחלויות. כשפגעו בחקלאים בבקעת-הירדן, הם ממש נעלבו, כי הם בכלל לא ראו את עצמם התנחלות. מה? מה, פצאל זה עופרה? הסתבר שאת זה צריך ללכת להגיד לאבו מאזן. הוא ממש לא מבדיל בין עופרה לפצאל. לאבו מאזן צפת היא התנחלות, לנסראללה, כבר למדנו, גם חיפה ותל-אביב הן התנחלויות. לכן כל מי שסבור שהחרם הזה חל רק על יהודה ושומרון, צריך להבין שמחר זה יחול כבר על הכול. ולא רק מחר זה יחול על הכול, על כל מוצרי ישראל ועל כל מה שבא מישראל ושם ישראל חל עליו – כבר היום, הרשות הפלסטינית ניצבת בראש אלה שניסו להיאבק בצירוף ישראל ל-OECD, בראש אלה שקוראים לחרם אקדמי, חרם כלכלי באירופה. divestment – הוצאת ההשקעות של המוסדות שמשקיעים בארץ, חרם על מוסדות שמשקיעים בארץ. הרשות הפלסטינית נמצאת בראש אלה שקוראים לכל הצעדים הללו. אז זה לא רק מחר וזה לא רק המוצרים של בקעת-הירדן או ברקן. בינואר, אדוני היושב-ראש, בינואר אמור לבוא השלב הבא של החרם הכלכלי על ישראל, כאשר לפי הצו הנשיאותי, 22,000 פועלים ערבים שעובדים במפעלי התעשייה ביהודה ושומרון, בחקלאות, בבניין – כל אלה לא יוכלו לעבוד יותר בשטחנו. קראתי היום ב"מעריב" שמשרד התמ"ת מתכוון להתמודד מול החרם הזה על-ידי תוספת של 2,000 שקלים לכל עובד ישראלי שיעבוד במפעלים הללו ביהודה ושומרון. על-פי חשבוני, 22,000 פועלים, תוספת של 2,000 שקלים לחודש – למעלה מ-500 מיליון שקל לשנה – – –
גם בלי לשאול, גם בלי לשאול מאיפה הכסף וגם בלי לשאול מאיפה יימצאו הפועלים – אולי מסודן או מאריתריאה – אבל אם זה היקף הנזק שהרשות הפלסטינית מתכוונת לחולל בישראל, אינני מבין מדוע שותקת הממשלה ולא עושה דבר מכל שלל הפעולות שהיא יכולה לעשות. זו פגיעה ישירה באותו שלום כלכלי שנתניהו דיבר עליו, דיבר גבוהה-גבוהה, אבל כשהם מטילים עלינו מלחמה כלכלית בתשובה לשלום הכלכלי שלו, הוא שותק. אפשר לקזז במקור מהמכס והמע"מ שאנחנו מעבירים להם, את הנזקים שהם גורמים לנו. ואז, בתוך שבוע הם יתקפלו. הציע שרגא ברוש לסגור את נמלי הים והאוויר בפני העברת תוצרת וייצוא תוצרת שלהם, כי הם פגעו בהסכמי פריס, ובתוך שבוע – הוא אמר – הם יזחלו חזרה להתחנן לבטל את החרם. אפשר למנוע כניסה של עובדים ערבים מתחומי יהודה ושומרון לתחומי ישראל. אם אבטלה אז אבטלה. נראה אתכם. בבקשה. אם אתם כל כך טובים בלהוציא את הפועלים שלכם מהמפעלים ביהודה ושומרון, גם לתל-אביב הם לא יגיעו. נראה מה יקרה אז ביהודה ובשומרון. לכן אינני מבין מדוע ממשלה שמבינה את כל הסכנות האלה ומבינה את כל הנזקים הללו, פשוט נתקפה בשיתוק, יושבת בחיבוק ידיים ואינה עושה דבר כדי להיאבק בחרם הזה. ולכן נחלצנו, חברי זאב אלקין וחברתי יושבת-ראש סיעת קדימה, חברת הכנסת דליה איציק – כשהיתה שרה היא נלחמה בחרם הזה – ואני ועוד כ-25 חברי כנסת חתמנו על חוק למאבק בחרם הערבי נגד ישראל, חרם שלפעמים הוא בא מהרשות הפלסטינית, לפעמים הוא בא מתוכנו. לפעמים זו קריאה לחרם אקדמי מתוך מוסד אקדמי בארץ, לפעמים זו קריאה לחרם על מוסדות ושירותים ודברים שהם מתוצרת ישראל. הצעה זו עברה בקריאה טרומית, אני מקווה שעוד בפגרה הזאת תקיים ועדת החוקה, בראשותו של חבר הכנסת רותם, דיון ראשון כדי להכינה להמשך חקיקה – לקריאה ראשונה. לא היה צורך בחוק הזה. במקום ששכל ישר היה עובד לא היה צריך חוק. במקום שמעשים, במקום דיבורים גבוהה-גבוהה, היו מתרחשים, לא היה צריך חוק. הממשלה לא צריכה חוק כדי לעשות את כל אחת מהפעולות העומדות לרשותה כדי לעצור את התופעה המזיקה, הפסולה, המסוכנת הזאת נגד ישראל. אבל כל זה לא קרה, ולכן, כמו במקרים אחרים, נחלצה הכנסת ויצאה לדרך כדי לחוקק את חוק החרם, שעובד, כאמור, גם כלפי פנים, גם כלפי חוץ, גם כלפי מי שקורא מתוכנו, מבית, מתוך מוסד אקדמי, שיוטל חרם על אותו מוסד אקדמי, והוא כורת את הענף שהוא יושב עליו ויורק לבאר שהוא שותה ממנה, אבל גם מבחוץ – כל מי שקורא לחרם על ישראל, ומבחינת החוק מוצרי יהודה ושומרון הם חלק מישראל, כל מי שקורא לכך יהיה צפוי גם לקנסות, גם לעונשים, וגם אפשר יהיה לפגוע באינטרסים הכלכליים שלו בארץ. זו מטרת החוק. אני קורא לממשלה, בידיעה שפעולות חקיקה לוקחות זמן, לא להמתין לחקיקה הזאת, לא להמתין עד שהפעולות הללו יתבצעו על-ידי הממשלה כמי שכפאה חוק. מתוך הבנה אמיתית של האינטרסים של מדינת ישראל, ובלי פחד מה יגיד אבו מאזן , מה יגיד אובמה, אלא מתוך העיקרון האמיתי, שמותר למדינת ישראל להגן על עצמה – כמו במשט, כך כאשר תוקפים אותנו במלחמה כלכלית – להגן על עצמה, להגן על אזרחי ישראל, להגן על חקלאים, להגן על התעשיינים. אי-אפשר להגיד זה רק ביהודה ושומרון. כאשר שרף סלאם פיאד את האבטיחים מבקעת-הירדן ולא היה אפשר עוד להעביר את האבטיחים מפצאל לג'נין, הביאו אותם לתל-אביב, ומחירי האבטיחים בתל-אביב קרסו, וכל החקלאים בישראל ספגו מחירים מתחת לעלויות הייצור שלהם. אז מי שחושב שמדובר פה בפגיעה במגזר אחד, ולשיטתו לפעמים אולי שמח שפוגעים במתנחלים, ואו שהוא שותק או שהוא מוחא כפיים, איננו מבין שהמשק הישראלי פועל ככלים שלובים, ולכן אי-אפשר לפגוע רק במגזר אחד שלו; עלולה להיגרם פגיעה במפעלים רבים, בתעשיות רבות, בענפי חקלאות. לכן מדינת ישראל חייבת ליישם את זכות ההגנה העצמית שלה כלפי מי שמטיל עלינו חרם, ולהיאבק, ובמקרה הזה זה גם לא מסובך. תודה רבה.
אדוני היושב-ראש, אדוני ראש הממשלה, חברי חברי הכנסת, הצעת סיכום מטעם סיעת האיחוד הלאומי: סיעת האיחוד הלאומי קוראת לכנסת לדחות את דברי ראש הממשלה בנאומו היום בכנסת. מי שהצהיר והבטיח והתחייב שמייד בתום עשרת חודשי ההקפאה תתחדש הבנייה ביהודה ובשומרון, והיום בא לכנסת ואומר שאם הערבים יכירו בנו כמדינה יהודית הוא ימשיך את ההקפאה, אינו ראוי לאמון. אי-אפשר לסמוך אף על הבטחה אחת של ראש הממשלה, ואם אכן הוא יחדש את ההקפאה ימצאו עצמם כל שרי הליכוד, שנשבעו כי הבנייה תתחדש, מרמים את הציבור שיראה אותם, כמו את ראש הממשלה, כפוליטיקאים חסרי עמוד שדרה המתקפלים ומתפרקים תחת לחץ וכאלו שאינם ראויים עוד לאמון הציבור.
כן, אדוני היושב-ראש. תודה רבה.
חברי חברי הכנסת, מחר יפרסם מבקר המדינה דוח על השלטון המקומי, שכרך עב כרס שלו כבר מונח על שולחננו. אחד מפרקיו החשובים עוסק בתחום אכיפת החוק על הבנייה הבלתי-חוקית במזרחה של ירושלים. כפי שהעיר, בצדק, היושב-ראש, בשפה הערבית יש עשרה בניינים, וכפי הנראה אלה הבניינים החוקיים היחידים שקיימים במגזר הזה, כי הוועדה לביקורת המדינה, שביקרה היום בכפר-השילוח כדי לעמוד מקרוב על אכיפת החוק בהיבט הזה של הבנייה הבלתי-חוקית, התרשמה שקיימת אכיפה סלקטיבית מצד הרשויות, ו"בית יהונתן" אמור להיאטם או להיהרס בשעה שמאות בתים אחרים שנבנו בניגוד לחוק על-ידי ערבים עומדים על תלם באין מפריע. אבל החלק המצער יותר מכול, אולי המדאיג יותר מכול, היה שהוועדה לביקורת המדינה נסעה לכפר-השילוח במכוניות משוריינות. מי שגוזר על חברי כנסת לנסוע במכוניות משוריינות בירושלים, עלול לגזור עלינו נסיעה במשוריינים אל ירושלים.
אדוני היושב-ראש, תודה, כבוד ראש הממשלה, שרי הממשלה, חברי חברי הכנסת, משפחת זאבי, באחת ממערכות הבחירות האחרונות הגיע גנדי אל אבא שלי, עליו השלום – כך לפחות סיפר לי אבי, שבעוד שבועיים נציין 100 שנה להולדתו – והציע לו לעמוד בראש הרשימה שלו לכנסת. אבא שלי נרגש מעצם ההזמנה, אבל כבר אז הוא חשב שהוא זקן מדי והוא סירב בתודה. תודו, חברי חברי הכנסת, שתופעה כזאת, הזמנה כזאת מאדם פוליטי, היא נדירה במחוזותינו. וכשהגעתי לכנסת, שלוש שנים לאחר הרצח, החוק הראשון שזכיתי להעביר בכנסת ישראל היה החוק להנצחת זכרו של רחבעם זאבי גנדי. בן 75 היה רחבעם בהירצחו, ו-26 שנים שירת בצבא-הגנה לישראל, ועוד קודם לכן שירת בפלמ"ח, ולחם בכל הארץ, ממלכייה ועד הנגב. וגם כשפשט את מדיו לא התפרק משליחותו והקדיש את חייו, פשוטם כמשמעם, לארץ-ישראל, למדינת ישראל ולעם ישראל. ארץ-ישראל היתה לגנדי לא רק זירת קרבות, לא רק זירת מחקר היסטורי וגיאוגרפי וארכיאולוגי; בראש ובראשונה היתה ארץ-ישראל לרחבעם זאבי מולדת. המולדת שלו לא היתה רק כברת ארץ, לא רק טריטוריה, לא שטח. מולדת היא גם יותר מהנקודה על הגלובוס שבה נולדת וגדלת. המולדת של גנדי היתה משאת נפש וכיסופים למה שהיה ולמה שעתיד עוד להיות בארץ הזאת. המולדת של גנדי עיצבה את השקפת עולמו היהודית, את זהותו הלאומית, את נתיבי הקרבות שלו במדים ובלא מדים, את הספרייה שלו, את לשונו העברית. המולדת של גנדי הביאה אותו אל הזירה הפוליטית. המולדת של גנדי תבעה ממנו הכול, והוא נתן לה הכול. מולדת איננה בשום מקום בעולם, ודאי שלא אצלנו, עניין של החלטה בין-לאומית חיצונית. עבור גנדי, המסמכים המכוננים של הצהרת בלפור והחלטת חבר הלאומים על מנדט לבריטניה להקים בית לאומי לעם היהודי בארץ-ישראל, כמו גם החלטת האו"ם על החלוקה – אלה לא היו עבור גנדי מקורות הזכות שלנו על ארץ-ישראל. הם היו רק הכרה של הגויים בזכותו של העם היהודי על ארצו. הקושאן של רחבעם זאבי על מולדתו לא היה טמון במסמכים החיצוניים הללו. התנ"ך היה הקושאן שלו. גנדי, שלא חבש כיפה – והזכירה זאת יושבת-ראש האופוזיציה – כתב בכרטיס החבר של מפלגתו, שנקראה כמובן מולדת: "ארץ-ישראל לעם ישראל על-פי תורת ישראל". גנדי איש החרב והספר והארץ ידע תנ"ך, הכיר היטב את כתב הזכויות שלנו, והכיר היטב ברגליו ובמו עיניו כל שביל וכל פינה בארץ. ולפיכך, עבורו גם גבולותיה של הארץ לא יכלו להיות מוכתבים או מקודשים בכוח הסכמי שביתת נשק כאלה או אחרים, ומחויבותו לרעיון ארץ-ישראל השלמה היתה שלמה. דגל הטרנספר שהניף גנדי לא היה חדש. הוא גם לא טען לזכות יוצרים עליו. הוא שב והסתמך על ראשי הנהגת היישוב היהודי בארץ בשנות טרום המדינה, שידעו כי זה חייב להיות פתרון המלחמה בין היהודים והערבים בארץ. רק לאחרונה נתקלתי שוב בקריאה בספריו של ההיסטוריון בני מוריס "1948" ו"הדרך לירושלים" במה שלמדתי פעם וכנראה הספקתי לשכוח, שהעברתו של המיעוט הערבי שהיה צפוי להישאר בתחומי המדינה היהודית על-פי החלטת החלוקה, היתה עוד קודם לכן גם בבסיס הצעתה של ועדת-פיל, וגם בוועדה האנגלו-אמריקנית שהובילה את החלטת האו"ם על החלוקה, וגם הונחה בבסיס ההבנות שהושגו בין המלך עבדאללה לנציגי הסוכנות שלנו ערב מלחמת השחרור. גנדי הרבה להזכיר כי רעיון חילופי האוכלוסין, שיושם לאחר מלחמת העולם הראשונה ומלחמת הבלקן בין טורקיה ליוון, העניק לא פחות מפרס נובל לשלום למי שהוביל את חילופי האוכלוסין שם – לנורבגי נאנסן.
אף שרחבעם זאבי הקפיד תמיד להדגיש כי איננו ממליץ על פתרון כפוי אלא על טרנספר מרצון – בעידוד הגירה או בהסכמה כחלק מהסכם כולל ליישוב הסכסוך – לא נמנעו יריביו הפוליטיים של גנדי מלהטיח כי התוכנית היא גזענית ופסולה מוסרית. לא זכיתי לעבוד לצדו של גנדי לא בצבא ולא בכנסת. בדיוק שנות דור הפרידו בינינו. גם אני בוגר הגימנסיה העברית רחביה בירושלים, גם אני לבשתי מדי צה"ל שנים ארוכות, גם אני הייתי חבר הכנסת מטעם מולדת של גנדי, וגם בצבא וגם בכנסת יכולתי לחוש את החלל שהותיר אחריו. וביתר שאת חסר לי היום קולו כנושא תוכנית מדינית אלטרנטיבית. בימים הללו, שגם אדוני ראש הממשלה, שנבחרת כדי לשאת מדיניות שונה ממדיניות הממשלה הקודמת לך, גם בימים שבהם אתה מכריז על הסכמתך לתוכנית שתי המדינות, אני חש בחסרונו של הקול הבטוח והנחוש של גנדי המזכיר לכולנו כי יש כבר מדינה פלסטינית, והיא שוכנת מעבר לירדן. ירדן היא המדינה הפלסטינית, היא הוקמה בהחלטה קולוניאלית בריטית כיצור מלאכותי על שלושה רבעים משטח הבית הלאומי שלי, ו-75% מאזרחיה, ויש אומרים 95%, הם פלסטינים. ירדן היא פלסטין למעשה, וכל מה שמבדיל בינה לבין פלסטין, גם להלכה – הוא בחירות דמוקרטיות אמיתיות. גנדי לא טען לזכות יוצרים גם על הרעיון הזה. בשנות ה-70 הובילו אותו יגאל אלון ואריאל שרון. אנו חיים בתקופה שבה רבים לכאורה סבורים שהקמת מדינה פלסטינית נוספת, והפעם ממערב לירדן, היא התוכנית המדינית היחידה. אבל גם הפעם נידון המאמץ המדיני הכפוי מבחוץ להגיע ליעד זה – גם הפעם הוא נידון לכישלון. ואולי בעקבות המשבר הבא, שיגיע כשייקלעו גם השיחות הנוכחיות למבוי סתום, אולי אז תשוב ותצוץ אל פני השטח ההכרה כי אין צורך ואין אפשרות לחלק את ארץ-ישראל המערבית, ולפלסטינים כבר יש מדינת לאום בירדן. ירדן היא פלסטין, ומי שחותר להקים עוד אחת, אפשר שהוא גוזר מיתה על מדינת ישראל. גנדי לחם ומת כחייל של ארץ-ישראל, ואני, היושב בכנסת במידה רבה בכיסא שהתרוקן בהירצחו, אמשיך במאבק על דרכו המדינית. יהי זכרו ברוך ומאיר דרך.
תודה. אדוני היושב-ראש, אדוני השר, יש הערכות עלות שונות ביחס להצלת מלונות ים-המלח. המלונות עשויים להיות מוצפים בתוך שנים אחדות בגלל תהליכי הייצור, שמעלים את מפלס המים בבריכות בגלל שקיעת מלח בקרקעיתן. בין 1.5 מיליארד לכמה מאות מיליונים צריכים להיות מושקעים בכל אחת מהחלופות להצלת בתי-המלון הללו. האם מתכוונת המדינה לפחות להשית את עלות הצלת המלונות או העתקתם, בחלופה אחרת, על החברה?
אדוני היושב-ראש, תודה. אדוני השר, תודה. אני מתכוון, כמובן, להציג את הדאגה מהצד השני של המראה. התרגיל הדמיוני הציג חילופי אוכלוסין. האם מישהו דמיוני במשטרת ישראל מתכנן גירוש יהודים משטחי יהודה ושומרון ומתכוון לאזן את הגירוש הזה בגירוש מקביל של ערבים אזרחי ישראל? ואם כן, אני מציע לשקול גם לערוך תרגיל מה יקרה בעם ישראל אם ינסו לגרש יהודים משטחי יהודה ושומרון. כשהדמיון משולל רסן, יכול להיות שגם השטח יהיה משולל רסן.
אדוני היושב-ראש, תודה, רבותי השרים, חברי חברי הכנסת – –
– – אין לי ספק בכוונותיהם הטובות של מציעי החוק, ואין לי ספק שהם רוצים לצמצם סיכונים ולהקטין תחלואה אפשרית, אבל גם חברת הכנסת יוליה שמאלוב-ברקוביץ אמרה בדבריה שאין לנו היום שום הוכחה מדעית שאכן הקרינה של הטלפונים הסלולריים והקרינה של האנטנות גורמות תחלואה. גם אם נרצה לנקוט מדיניות שיש לה מקום – של חובת זהירות מונעת, להגיד – אומנם אין לנו הוכחה, אבל אולי כדאי להיזהר, אי-אפשר להתעלם מהעובדה המדעית שמה שגורם לקרינה שאולי היא מסוכנת זה הטלפון, ולא האנטנה. אם יכולנו להציב באולם הזה – ואני מתעלם כרגע מאיסור השימוש בטלפונים, כמובן, לא יעלה על הדעת שחבר כנסת – אבל נניח שיש הפסקה – – –
נניח שיש הפסקה ומותר להשתמש בטלפונים.
לו אפשר היה להציב באולם הזה ארבע אנטנות, ולא אחת, נכון היה לשים ארבע אנטנות פה, כי ככל שאנחנו קרובים יותר לאנטנה עוצמת הקרינה לתוך השכל שלנו נחלשת. זה בדוק ומנוסה. זה מדעי. אני עוד לא יודע אם זה עושה סרטן במוח שאני מדבר בטלפון, אבל אם חס וחלילה זה אכן עושה את זה, עדיף שיהיו פה הרבה אנטנות, ועדיף שאנחנו נהיה קרובים יותר לאנטנות, ולא קרובים יותר לטלפון שנמצא קילומטר מהאנטנה, כי כשהטלפון הסלולרי שבידנו נמצא קילומטר מהאנטנה הוא מבשל לנו את המוח, חד-חד-משמעית. שוב, אני לא מטיל לרגע אחד ספק בכוונותיהם הטובות של המציעים, אבל הם בחרו אוכלוסיות שמהן הם מבקשים להרחיק את הטלפונים, דווקא אוכלוסיות מאוד בעייתיות, אלה שלא יכולים לקום ולהשתמש בטלפון רגיל. הלוא מה אנחנו אומרים? עדיף שכשאתה בבית תשתמש בטלפון קווי, בטלפון "בזק" שלך, ולא באלחוטי, שלא תקרין לך את המוח, אבל תלמיד בבית-ספר, חולה במוסד סיעודי – – –
חס וחלילה שאני – גם הכבלים. אין לפרולטריון מה לאבד זולת הכבלים שלו.
דווקא, כל אדם, האוכלוסיות האלה, שבאים להגן עליהן יותר, בתי-חולים, מוסדות קשישים, מוסדות חינוך, מוסדות חוסים, אנשים שלא יכולים לקום ולגשת להשתמש בטלפון קווי, אז הם נאלצים להשתמש – – –
ודווקא אוכלוסייה שאין לה אפשרות ללכת לבחור טלפון קווי לעומת טלפון סלולרי, והיא תלויה, בעידן המודרני שבו אנו חיים, בתקשורת בטלפון הסלולרי, דווקא אותה אנחנו דנים בהכרח לתוספת קרינה. כל תלמידי בתי-הספר שישתמשו בטלפונים שלהם יספגו יותר קרינה בגלל החוק הזה, כיוון שאנחנו מרחיקים את האנטנות מבית-הספר. כל החולים הסיעודיים שאנחנו מרחיקים מהם את האנטנות, וימשיכו לדבר בטלפון סלולרי, יספגו יותר קרינה.
אינני יודע, אני לא מהמשרד לאיכות הסביבה ואני גם לא מציע החוק.
אני לא רוצה להביא תקדימים היסטוריים – היו מקרים שהממשלות טעו. תודה רבה.
אדוני היושב-ראש, תודה, אדוני השר, אדוני סגן השר, חברי חברי הכנסת, לפני עשר שנים, בפרוץ המלחמה שנקראה אחר כך האינתיפאדה השנייה, תקפו עשרות מחבלים ערבים, שוטרים פלסטינים במדים ובלא במדים, ומאות פורעים חמושים באבנים ובבקבוקי תבערה את קבר-יוסף. שוטר משמר הגבול מדחת יוסף נפצע קשה מירי. הפרמדיק אסף פרלמן טיפל בו כמיטב יכולתו, נאבק על חייו והעביר בקשר דיווחים כי מדחת פצוע קשה וכדי להצילו יש צורך בחילוץ מיידי. במרחק מאות מטרים משם, במוצב צה"ל בהר גריזים, ישבה כל צמרת הפיקוד: מפקד החטיבה ומפקד האוגדה ואלוף הפיקוד וגם הרמטכ"ל, והתייעצו טלפונית, ככל שאני יודע, גם עם שר הביטחון. כולם זכו מאז לכבוד ויקר וקידום. שניים מהם יושבים עמנו בבית הזה. ארבע שנים קודם לכן, במה שכונה אירועי מנהרת הכותל, נהרגו שישה חיילי צה"ל בקרבות בקבר-יוסף. כלקח מאותם אירועים תוקנה פקודת "כתונת פסים" והוגדר כוח חילוץ משוריין שעמד ערוך ומוכן במפקדת החטיבה, דקות נסיעה מהקבר. ולמרות זאת, בגלל ליקוי מאורות טקטי, אסטרטגי, ערכי, מורלי, העדיפו מקבלי ההחלטות שלא להפעיל כוח צה"ל לחילוץ חייל פצוע והעדיפו לפנות לג'יבריל רג'וב, ארכי-מחבל בזכות עצמו, כדי שהוא יחלץ את הפצוע. הדקות חלפו, מדחת יוסף המשיך לדמם, הלך ודעך. אסף פרלמן קרא שוב ושוב לחילוץ דחוף, אבל אהוד ברק, שאול מופז, יצחק איתן, בני גנץ, העדיפו לסמוך על ג'יבריל רג'וב ולא על צה"ל. ליקוי מאורות אמרנו, כי מה שהוביל לרמיסת הקוד האתי של צה"ל היה שיקול פוליטי מעוות שראה בארכי-רוצח יאסר ערפאת שוחר שלום, שותפם של יצחק רבין, זיכרונו לברכה, וייבדל לחיים ארוכים שמעון פרס, לפרס נובל. הם לא הבינו דבר והיו שבויים בקונספציה שלהם וקיוו שאם ערבים יורים על אזרחים ישראלים וחיילים שלנו, ואנחנו נבליג ונירה על מגרשים ריקים ובניינים ריקים, הערבים יבינו שאנחנו שוחרי שלום. אז הקונספציה הזאת התפוצצה לנו בפנים, ולהתפוצצות קוראים האינתיפאדה השנייה, ויותר מ-1,000 ישראלים שילמו בחייהם על העיוורון הזה, ומדחת יוסף היה בין הראשונים. המזעזע מכול היה הנימוק שהועלה: אם יופעל כוח צה"ל לחילוץ, עלולים עשרות ערבים ליהרג בחילוץ. לא חלילה חיילי צה"ל, אלא מחבלים, אויבים. וכדי לשמור על חיי מחבלים, נתנו למדחת יוסף למות. קמה סערה ציבורית קשה. ערך יסוד של צה"ל נרמס: חייל הופקר למותו. אז התקיימה ועדת חקירה צבאית. ובצער גדול, בכאב גדול, בכאב אמיתי, עלי לקבוע שהוועדה טייחה את המסקנות, קבעה שהכול היה בסדר, השיקולים נשקלו, הדרגים אישרו. היום, אם אנחנו רוצים באמת שצה"ל והממונים עליו יפיקו לקחים מהפקרתו למוות ללא צורך של מדחת יוסף, יש צורך בוועדת חקירה ממלכתית. עשר שנים חלפו, אדוני היושב-ראש, מקבלי ההחלטות התקדמו בחיים. מדחת יוסף מת, ואתו מתו כמה מערכי היסוד של צה"ל. תודה רבה.
מגלי, רק דבר אחד. גם עמאר וגם אני היינו שם.
כמה – – – המשטרה לאחרונה? היתה פריצה למחסן בראש-פינה.
אז למה שלא תזמינו רק את אלה שפג תוקף רשיונם?
אי-אפשר – אין מעקב ממוחשב אחרי תוקף רשיונות?
יש עוד כמה תיקונים, ואחד מהם הוא שצריך להודיע לנו 24 שעות מראש.
במקרה הזה, לא הודיעו. בדקנו את המייל. נכנסתי אליו היום עוד פעם. לא הגיעה מלה.
אדוני השר, תודה. לדבריך, הייעוץ המשפטי של המשרד לביטחון פנים אומר שאין למסור פרטים על אישי ציבור אם הם עברו עבירות תנועה. בכל זאת, התפרסם בעבר כמובן על אחד מראשי הממשלה המהוללים של ישראל שהאשימו אותו שהוא לא עוצר באדום – בשפה מושאלת. אני לא חושב שצילמו אותו ברמזור. אבל חלק מהיותו של אדם איש ציבור מדבר על שקיפות יתר. אנחנו, גם בכנסת, בוודאי בממשלה, חיים בסוג של כלוב זכוכית, ואני סבור שזכותו של הציבור לדעת אם נבחרי ציבור, אישי ציבור, מתעלמים מפקודות התעבורה, נוהגים באורח שמסכן חיי אדם. אני לא רוצה להתייחס למקרה הספציפי שהעליתי בתלונה, אבל מה צריך, להבנתך, כדי שהפקודה או ההוראה של היועץ המשפטי של המשרד לביטחון פנים תשונה והציבור ידע על נבחריו, או אלה שהם קברניטיו, אם הם נוסעים 150 קמ"ש?
אבל הוא אמר: אברהם אבינו. כלומר, הילדים הגיעו לפני האבא.
אחרי עשר שנים הוא יכול להסתפק בדירה קטנה.
אדוני היושב-ראש, תודה, אדוני ראש הממשלה, רבותי השרים, ראוי לתמוך בבקשה הזאת של הממשלה לפיצול הסמכויות, וראוי לעסוק בסוגיה הזאת בהזדמנות הזאת גם בעניין בית-הקברות בהר-הזיתים, שהוא אולי דוגמה למה נכון ודחוף להפקיד את ענייניו של בית-הקברות הזה שוב בידי משרד הדתות או בידיו של השר לענייני הדתות. אדוני השר, מוכר לך היטב מצבו העגום של בית-הקברות בהר-הזיתים. יש החלטות ממשלה ראויות להקציב סכומי כסף נכבדים מאוד לשיקום ההר, לגידור, לשמירה, לתאורה, להצבת מצלמות אבטחה. ועם זאת, כאשר כל עבודות השיקום הללו יושלמו, תישאר השאלה מי ממשיך לטפל בהר. הגשתי הצעת חוק, ובשיחות בינינו אמרת שעמדתך היא לתמוך בהצעה הזאת, שתוקם רשות שתפקח על הפעולות, וראוי שהדבר יהיה תחת משרדך. ולכן חשוב שהסמכויות בנושא בתי-קברות יופקדו, לפחות ברמה של חובת התייעצות, בידי המשרד. הר-הזיתים, הפנתיאון הלאומי שלנו, נמצא במצב קשה. סכומי הכסף הגדולים שהממשלה משקיעה בו ביום יורדים לטמיון בלילה, שוב ושוב אנחנו עדים לוונדליזם קשה, לתקיפת יהודים שמנסים לעלות לקברי אבותיהם בדרך להר בשעה שהם משתטחים על קברי יקרים להם, יהודים קדושים מכובדים שמתו ונקברו בהר ב-3,000 השנים האחרונות. יהודים אינם בטוחים כשהם עולים להר-הזיתים, וכשהם חוזרים ממנו, המצבות מנותצות חדשות לבקרים. אני אשמח מאוד ביום שהסמכויות יופקדו בידי אדוני השר, כדי שאפשר יהיה לשלוט בענייני הקבורה בהר-הזיתים – כמו שנכון יהיה לעשות בשאר בתי-הקברות בארץ. תודה רבה.
– – – מה זה קשור לחוק הזה.
אז תהיה בעד – – – תהיה בעד החוק.
תודה, אדוני היושב-ראש. אפשר שני משרדי רווחה: משרד רווחה לעשירים ומשרד רווחה לעניים. אבל לא על זה רציתי לדבר.
מבקר המדינה קבע בדוח על פרשת רמון שיש לשקול נקיטת צעדים כנגד המעורבים בפרשת האזנות הסתר. אינני נמנה עם חסידיו המובהקים של השר לשעבר רמון. אבל יחד עם זאת, נדהמתי לקרוא כי המשנה ליועץ המשפטי לממשלה, מר מייק בלס, החליט שלא לנקוט כל צעדים, אלא לתייק את דוח מבקר המדינה בתיק. מעבר למגבלה הטכנית, כי דוח מבקר המדינה מונח לנו לדוגמה על השולחן – צריך תיק מאוד רציני בשביל לתייק דוח כזה בתיקים האישיים של כל אחד מהם – אבל אם היינו זקוקים לדוגמה, לביטוי או למטבע לשון, אז היום הבנו גם מה משמעות הביטוי יד רוחצת יד. תודה רבה.
אדוני היושב-ראש, תודה, אדוני השר, חברי חברי הכנסת, לפני כמה חודשים חשפה כתבת "קול ישראל" כרמלה מנשה את פרשת העובדת הזרה הבלתי-חוקית שהועסקה בביתו של שר הביטחון. על-פי התקשורת, העסקתה שם בבית נמשכה כמה שנים. לאחר הפרסום פתחה רשות ההגירה בחקירת התלונה. הגברת פריאל-ברק הודתה כי העסיקה אשה, אני מצטט, "בעלת חזות פיליפינית שאין לה פרטים עליה". עכשיו, נניח לרגע שכך מקבלים עוזרת לעבודה, בלי לדעת שם, כתובת, טלפון, בלי המלצות; נניח לרגע שזה סביר; נניח, אם צריך באופן חד-פעמי לנקות את הבית לפסח, אז – גם אז אולי רצוי לדעת מי העובד, שלא ינקה חפצים שבעלת הבית קשורה אליהם דווקא.
הוא לא ידע את שמה, היא לא ידעה את שמה, אבל מה עם הצמה? כלומר, הם היו צריכים לזכור שיש לה צמה, לפחות פרטים מזהים כלשהם. אבל ארבע שנים וחצי לא לדעת שם, כתובת, טלפון. זה נראה תמוה. חזות פיליפינית, זה מספיק כל כך הרבה שנים?
במשך חודשים ארוכים, אנחנו צריכים לזכור, בערך כל חצי שעה הרדיו והטלוויזיה היו מפמפמים באוזנינו מטעם משטרת ההגירה שהעסקת עובד זר היא עבירה: זה לא חוקי, זה לא משתלם, לא כדאי לך. עכשיו, האם במשך ארבע שנים וחצי סביר להניח שלא עלתה אפילו האפשרות שמדובר בעבירה? הרי לא היה שום סיכוי שהעובדת הזרה הזאת שוהה במסגרת אשרה חוקית בארץ, שהעסקתה במלאכות ניקיון והגשת תקרובת לאורחים היא חוקית, משום שבידוע הוא שעובדים זרים מאושרים לעבודה בחקלאות, בסיעוד, במסעדות אתניות, אבל לא בניקיון. אבל בני הזוג ברק, כמו רבים מהחוג החברתי שלהם, יודעים שזו עבירה אבל הם מצפצפים. יש באותם חוגים חברתיים גננים מאריתריאה, ועושי ספונג'ה מגאנה, הכול אפשרי. לכל היותר, מה הסיכון שהם מריצים? יחטפו קנס. עכשיו, כשאנחנו מחשבים את ההבדל בין עלות שכרו של עובד ישראלי ועלות שכרו של עובד זר ומכפילים את זה בארבע שנים וחצי של עבודה, אז אולי אפילו הקנס נכנס לחישוב של כדאיות כלכלית. כלומר, גם הקנס לא מפחיד אף אחד מהם – אנחנו נשלם קנס אם יתפסו אותנו. אבל גם הנימוק, שהוא נימוק שחייב להילקח בחשבון על-ידי איש פוליטי, מנהיג מפלגת פועלים, שבהעסקת עובד זר הם גוזלים עבודה או פרנסה מעובד ישראלי, בבחינת עניי עירך קודמים; גם הנימוק הזה לא פעל במקרה הזה של משפחת ברק. יכול להיות שממרומי המגדל קשה לראות את אלה שהולכים ברחוב, למטה. עד כאן השיקולים הקודמים לחשיפה. משנחשפה הפרשה, נתגלה דפוס ברקי אופייני. מעטה טפלון הופיע בשבריר שנייה: אני לא יודע, אני לא מעורב, אני לא אחראי, זה לא אני, זאת נילי. הגברת פריאל-ברק, בגבורה רבה, שכבה על הגדר בשביל שר הביטחון ונטלה על עצמה את האשמה. הגברת פריאל-ברק אפילו היתה מוכנה לשלם קנס. אבל על-פי הקריטריונים של משרד התמ"ת, ככל שאני מכיר, העסקה ארוכה, בפרק זמן כזה, ארבע שנים וחצי, היא כבר לא עניין של ברירת קנס, היא עבירה פלילית. לכן ההתנדבות הזאת לשלם קנס, ככל שהיא נאצלת, היא לא במקומה. וכאן מגיעים תפקידה ומקומה של המערכת המשפטית, ולכן אני שמח שאתה, שר המשפטים, יושב כאן להשיב לי. המערכת המשפטית לא מצליחה לאתר את העובדת, ולכן גם הודאתה של הגברת פריאל בעצם העסקתה של עובדת בלתי חוקית לא מספיקה. צריך את העובדת, הביאס קורפוס. זה נשמע תירוץ חלש, רע מאוד. אין מחלוקת על העובדות, הגברת פריאל מודה, אבל עוד יותר עקום נראה התירוץ של רשות ההגירה: לא הצלחנו לאתר אותה. וכדי להבטיח שכל עם ישראל מבין שהתירוץ הזה הוא בגדר בדיחה, מוצאת אותה הכתבת החרוצה כרמלה מנשה בתוך כמה דקות. היא גם מקליטה ריאיון אתה. המשטרה לא מצליחה למצוא, הפרקליטות, רשות ההגירה, משטרת ההגירה, כל אלה לא מצליחות לעשות מה שכתבת אחת עושה בכמה דקות בשיחת טלפון. עם כל הכבוד, זה לא נראה רציני. כאן אנחנו יכולים ודאי להיזכר במה שלמדנו בטירונות לפני שנים רבות, ש"לא יכול" זה בן-דוד של "לא רוצה"; נדמה לי שחבר הכנסת גדעון עזרא מכיר את האמירה הזאת. קשה לקבל את האמירה "לא יכול", "לא הצלחנו לאתר", אלא אם כן אנחנו זוכרים ש"לא יכול" זה בן-דוד של "לא רוצה". אם היו רוצים באמת, היו יכולים, אבל למה לריב עם שר הביטחון? ולצערי – באמת לצערי – אני צריך לומר את המשפט הבא: היועץ המשפטי לממשלה נראה רע מאוד בפרשה הזאת. כשהוא מסתמך על תירוץ דחוק כזה ש"לא הצלחנו למצוא אותה" ומחליט לסגור את התיק, נדמה לי שעורך-הדין וינשטיין נכשל במבחן בוזגלו. יש משוא-פנים בדין ויש צדק לעשירים ותקיפים, והוא איננו הצדק לחלשים ועניים. הלוא המדינה תעשה את המוות לחקלאי שמעסיק תאילנדי אחד יותר ממה שהמכסה מתירה לו, אבל לא ימצו את הדין עם שר הביטחון, ונותנים לו להחליק בין חורי הרשת הדלילה הזאת. ושוב למדנו בפעם המי-יודע-כמה מה ההבדל בין אומץ לב צבאי בשדה הקרב של החייל הכי מעוטר בצה"ל, של האיש שהיה מוכן להשליך את חייו מנגד בעשרות שדות קרב לישראל, ובין אומץ-לב אזרחי – פשוט להגיד "אני אשם", לא לשלוח את אשתו לקבל אחריות. להגיד: "אני אשם, אני אחראי". יש כנראה שני סוגי אומץ-לב – אחד בשדה הקרב, אחד בשדות האזרחיים, ואולי שלישי, במרומי הקומה ה-30 וכמה. ועוד אמירה אחת בעניין זה של דמותו של שר הביטחון והציפוי שלו. שוב הוכחה ניתנה לנו השבוע שברק – ונכון לומר את הדברים האלה ביום הזיכרון ליצחק רבין – ברק זה לא רבין. ב-15 במרס 1977 פרסם דן מרגלית את הידיעה על חשבון המט"ח של לאה רבין, זיכרונה לברכה. היועץ המשפטי לממשלה החליט להעמיד לדין את שני בני הזוג. רבין קיבל על עצמו את האחריות, התפטר, אבל אהוד ברק נהנה מהמצב שבו אשתו מקבלת עליה את האחריות, והוא – הוא נקי. אבל, נכבדי שר המשפטים, השר נאמן, את כבודו של שר הביטחון לא תוכל להציל כאן היום, אבל בדרכו מטה, החוצה מהמערכת הפוליטית, עלול שר הביטחון לקחת אתו גם את שמה הטוב של המערכת המשפטית, את כבודה של המערכת המשפטית, מערכת אכיפת החוק. אותה אתה עוד יכול להציל היום כאן, את כבודו של היועץ המשפטי לממשלה שנכשל במבחן בוזגלו הראשון, ונתגלגלה לידיו הזדמנות לתקן, לפתוח מה שסגר. היום אתה יכול להוכיח שאין משוא-פנים בדין, ואני מבקש: אל תסתפקו בתירוצים דחוקים, עלובים; אל תסכים שיציגו את כל המערכת שאתה אחראי לה ככלי ריק. לא מתקבל על דעתו של הציבור שמה שכרמלה מנשה מסוגלת לעשות, כל המשטרה וכל משטרת ההגירה והפרקליטות לא מסוגלות לעשות. ולפיכך, מכובדי השר נאמן, אתה יכול עוד להציל את אמון הציבור במערכת המשפטית, שלא יגידו "כולם מושחתים", שלא יגידו "יד רוחצת יד". תודה רבה.
האם תתנגד, אדוני, שנקיים דיון מעקב בוועדת חוקה בעוד חודש רק כדי לדעת איפה זה עומד?
לפחות דיון בוועדה, בוועדה לביקורת המדינה – – –
אדוני היושב-ראש, תודה, אדוני השר, חברי חברי הכנסת, לפני כחודש פגה תקופת ההקפאה שהכריזה עליה ממשלת ישראל ביהודה ובשומרון. בירושלים, לכאורה, לא היתה הקפאה כלל. בכל זאת, כאשר אנחנו סופרים כמה בתים נבנו בירושלים בתקופת ממשלת נתניהו, במשך שנה וחצי, הנתון המדהים הוא 509 יחידות דיור – שפל שאין לו תקדים בכל ממשלות השמאל בישראל; 509 יחידות דיור במשך שנה וחצי בירושלים, שצריכה לפחות 7,000 יחידות דיור בשנה בשביל הגידול הטבעי שלה. על-פי דוח מבקר המדינה שהתפרסם לאחרונה, בתקופה הזאת שממשלת נתניהו בנתה 509 יחידות דיור, בנו 2,500 יחידות דיור בלתי חוקיות במגזר הערבי בירושלים. אז לכאורה אין בכלל הקפאה בירושלים, לא מדברים על ירושלים. אבל כששר השיכון פרסם לפני שבוע כמה מאות יחידות דיור, אנחנו יודעים והתפרסם בתקשורת שמאחורי הקלעים קיבל נתניהו את התכתיב האמריקני ופסל פרסום של עוד 1,300 יחידות דיור. כלומר, מדברים על בנייה בירושלים. כשאמרנו לממשלה הזאת: כשאתם מקפיאים את הבנייה ביהודה ושומרון אתם מייד מזיזים את קו המלחמה לירושלים – כך היה מייד. האמריקנים ביימו משבר בגלל הבנייה ברמת-שלמה וכעסו עלינו כעס רב, ונתניהו התקפל ועצר את הבנייה וחילק הוראות לוועדה המחוזית לתכנון ובנייה, ולא אישרו שום דבר עד הפירורים שחולקו לאחרונה, שהם פחות מ-10% משיעור הבנייה השנתי הדרוש בירושלים. אז אפשר להישבע "אם אשכחך ירושלים תשכח ימיני". אני ממליץ ללכת לאורתופד לבדוק אם היד בסדר, כי הממשלה הזאת שכחה את ירושלים, בפועל. אפשר לדבר גבוהה-גבוהה על תום ההקפאה ביהודה ושומרון. מכרז אחד לא פרסמה הממשלה ביהודה ושומרון בשנה האחרונה ולא תפרסם גם להבא, משום שהם מפחדים. הממשלה הזאת מפחדת מהצל של עצמה, מהצל של האמריקנים, מצל-צלו של זנבו של אבו מאזן. מפחדים מכל דבר שזז. אם הממשלה הכי לאומית שיש למדינת ישראל מפחדת לבנות בירושלים, איזו תקווה יש שממשלת שמאל לא תרצה ליישר קו אתה? הלוא כשראש הממשלה, והחרו החזיקו אחריו רבים משרי הממשלה, התחייבו והצהירו ונשבעו ואמרו שמייד בתום תקופת ההקפאה נבנה כמו ממשלות קודמות – נראה אותם מתקרבים לבנייה בתקופתו של אהוד ברק כראש ממשלה ביהודה ושומרון. 4,000 יחידות דיור מדי שנה נבנו בתקופתו של אהוד ברק. בבקשה, תפרעו את השטר.
4,600, סליחה. אני מבקש לתקן בפרוטוקול. נאמנים עלי דבריו של חבר הכנסת ברכה. אני מתפלא ש"שלום עכשיו" לא משגר את הג'יפים שלו עכשיו ליהודה ושומרון לראות את הבנייה. אולי הם יודעים שההקפאה בפועל מתקיימת למרות ההצהרות הללו ושאין מה לצלם? אני מבקש לסיים, אדוני היושב-ראש. מי שהקפיא ביהודה ושומרון גזר הקפאה על ירושלים. וכיוון שעל ירושלים לא יוותרו במשא-ומתן, אולי הגיע הזמן להתחיל לבנות בירושלים כדי להסביר לכל העולם כולו שארץ-ישראל שייכת לעם ישראל ולא לאף אחד אחר. תודה רבה.
תודה, אדוני היושב-ראש. אדוני השר, ובכל זאת מתשובתך עולה המסר שדי אם מישהו ידביק חמישה פשקווילים על כמה קירות בשכונה כזאת או אחרת, או יעלה לאתר אינטרנט קריאה להמוני ציבור כזה או אחר לבוא ולחסום בגופם, כדי שהמשטרה תתנגד לקיום הפגנה. ואנחנו עדים לתופעה שפעם אחר פעם צריך להגיע לבג"ץ, ובג"ץ כופה על המשטרה להניח, לקיים – זה היה בהפגנה של מצעד הגאווה בירושלים, זה היה באום-אל-פחם, זה היה בשיח'-ג'ראח – זה היה בכמה מקומות, שהיה צריך להגיע לבית-משפט כדי לחייב את המשטרה. והמסר הוא – די לאיים כדי שהמשטרה תבוא ותתנגד לקיום ההפגנה. אני מבקש להעיר על כך שברירת המחדל של המשטרה צריכה להיות קיום ההפגנה, והמסר יהיה שלא מפחידים אף אחד.
אתה יודע שהבוחר גזר שיהיה לנו רק מושב אחד בוועדת הכספים. מחמת פסק-דינו של הבוחר, אינני יכול להצביע עם עוד אצבע אחת שם, אבל אני קורא באמת בעניין הזה למשטרה, אני חושב שלטווח בינוני וארוך המסר הזה שתעבירו ירתיע אנשים, שיבינו שההפגנות תתקיימנה ממילא.
אדוני היושב-ראש, תודה, אדוני השר, חברי חברי הכנסת, אני נמנה עם אלה שלפני שנים – בכנסת השש-עשרה והשבע-עשרה – הגישו הצעות חוק לביטול אגרת רשות השידור, כי כשהייתי פותח רדיו או טלוויזיה הייתי חושב שאני שומע תחנת רדיו עוינת לישראל, וכשניסיתי לעשות איזו סריקה של מגישי תוכניות, עורכי תוכניות, שדרים, מראיינים, הסתבר לי שחלקם – לפחות להבנתי – היו שייכים לצדה השמאלי של המפה הפוליטית, ולא ביטאו באמת את הציבור בישראל. אבל בכנסת הקודמת הביאו לפני הצעת חוק – להצטרף להצעת חוק רשות השידור, וחשבתי שההצעות שיש בו יכולות במקום לפרק את רשות השידור – וחשבתי שזה רעיון לא רע – לתקן את רשות השידור באופן שהרשות באמת תבטא שידור ציבורי. אבל לצערי באה הממשלה עכשיו והפכה את אותו רעיון של שידור ציבורי לרעיון של שידור ממשלתי. יכול להיות שחלק מחברי הממשלה גם הם לא היו שבעי רצון מיכולת השליטה שלהם ברשות השידור כפי שהיא, שלא היתה כבר אז טובה בעיני, ורוצים להפוך אותה ממש לתחנת שידור ממשלתית, ולפיכך מונחת בפנינו היום הצעת החוק הזו. כשאני אמרתי שאני מוכן לתמוך בהצעת החוק הקודמת, מתחו עלי ביקורת רבים ואמרו לי: המצב הנוכחי של ועד מנהל, שדעת הציבור עוד יכולה להישמע בו, שיש ביקורת ציבורית על תוכני השידור, הוא יותר טוב מהחוק שהצעת. יכולתי להתווכח על כך, יכולתי לנסות לבדוק האם התועלת מרובה על הנזק או להיפך. אבל החוק הזה, כפי שהוא מובא בפנינו היום, אין כל ספק שמי שתומך בשידור ציבורי לא יכול להסכים עם תכניו ולא יכול לתמוך בו. חברי חבר הכנסת ניצן הורוביץ הסב את תשומת לבי לכך שלא רק מי שמחזיק במקלט טלוויזיה או רדיו יצטרך להיות כפוף לתשלום האגרה הזאת, אלא גם מי שיש לו מחשב, ואנחנו יודעים שגם בטלפון הנייד שלנו אנחנו יכולים לראות שידורי טלוויזיה, ולפיכך כל מי שמחזיק איזה מכשיר בעצם יצטרך לשלם אגרת טלוויזיה או רדיו. וגם אם הוא יביא הצהרה בשבועה מבית-משפט, שאין לו רדיו ואין לו טלוויזיה ואין לו טלפון ואין לו מחשב, אבל אם ימצאו שיש לו משקפת בבית, אז הוא יכול להסתכל בטלוויזיה אצל השכנים, גם אז יחייבו אותו באגרת טלוויזיה. אין לדבר סוף. אין לדבר סוף, משום שאם הממשלה רוצה תחנת שידור ממשלתית, תתכבד ותממן אותה מכספי המסים שאנחנו משלמים. אינני מבין את הצורך גם לשלם מסים וגם לשלם אגרה כדי לשמוע תחנת שידור שמשדרת למצער השקפות של ציבור שאני לא יכול להזדהות אתו, או למירע, המוצע לנו בחוק הזה – להפוך לתחנת שידור מטעם הממשלה, ששולטת במינוי המנכ"ל, במינוי הדירקטוריון. ההבדל הוא לא בשם, אלא בדרכי המינוי. אני קורא לחברי הכנסת להתנגד לחוק הזה. תודה רבה.
אדוני היושב-ראש, תודה, אדוני השר, חברי חברי הכנסת, אני מבקש לנגוע בסעיפים בחוק ההסדרים שאני מבין בהם קצת יותר מהאחרים. אני מזמין אתכם לפתוח את עמוד 45 בחוק ההסדרים, בפרק שעוסק בבריאות. יש שם שלושה סעיפים שאפשר לחלק אותם באופן גס לשניים: כאלה שאי-אפשר לעסוק בהם בחוק ההסדרים וכאלה שאסור לעסוק בהם בחוק ההסדרים. אתם זוכרים את הסיפור על צום תשעה באב ועל צום יום כיפור – מי יכול לאכול ביום כיפור, ומי רוצה לאכול בתשעה באב? אז זה גם על הסעיפים הללו בחוק ההסדרים. למשל סעיף שאי-אפשר לדון בו בחוק ההסדרים, ואני מבקש שרק חברי כנסת שיבינו את מה שאני קורא – ואני מצטט מחוק ההסדרים – יתמכו בו; סעיף שעוסק בחלוקת הכספים בין בתי-החולים וקופות-החולים – – –
לא, לא תעביר אותו. אני דוקטור לרפואה ופרופסור לכירורגיה פלסטית והייתי קצין רפואה ראשי והתעסקתי בכלכלת בריאות, ולא הבנתי אף מלה. אני קורא לכם, ואולי נקרא לאט כדי להבין, אולי נדלג: "'יחס העדכון הפרטני', בשנה מסוימת – היחס בין שיעור הקפיטציה של קופת-החולים בשנה המסוימת לבין שיעור הקפיטציה של קופת-החולים בשנה הקודמת, כשהוא מוכפל ביחס שבין תקרת הצריכה הכוללת במחיר מלא בשנה המסוימת לבין סכום תקרות הצריכה הפרטניות המקודמות באותה שנה של כל קופות-החולים בכל בתי-החולים הציבוריים הכלליים; לעניין זה, 'תקרת צריכה פרטנית מקודמת', בשנה מסוימת – תקרת הצריכה הפרטנית במחיר מלא של קופת-חולים בבית-חולים ציבורי כללי בשנה הקודמת, כשהיא מוכפלת ביחס שבין שיעור הקפיטציה של קופת-החולים בשנה המסוימת לבין שיעור הקפיטציה של קופת-החולים בשנה הקודמת". כולם הבינו, נכון?
בוודאי. עכשיו, למי שלא הבין יש דברי הסבר. מי שמבין את דברי ההסבר ומסביר לי אותם, וזה כולל את שר האוצר, אני מתחייב להצביע בעד התקציב. זה הולך ככה: לעומת זאת – – –
בנוסחה הבאה נגמרו להם האותיות הלטיניות ועברו לאותיות יווניות. יכול להיות – – –
אבל עברו לאותיות יווניות. יכול להיות שזה משקף. יש הרבה סיגמות שם, יכול להיות שזה משקף את שיפור היחסים שלנו עם יוון בזמן האחרון. אבל, יש שם אפסילונים וסיגמות. אחד בבית הזה שיבין מה כתוב שם בחוק, ואני מתחייב להצביע בשביל החוק הזה.
אבל, זה כולל, חברת הכנסת ד"ר רחל אדטו – – –
חברים, אם שר האוצר מבין מה כתוב בחוק שהוא הגיש לנו היום, אני קוגלאגר – קוגלאגר בכל קוטר שתרצו. הלוא זה דבר בלתי אפשרי. יכול להיות – אין לי מושג, הלוא אני לא מבין מה כתוב שם – שזה חוק חשוב, אבל אי-אפשר לדון בו בחוק ההסדרים. צריך לפצח אותו למרכיביו, להבין אם הנוסחה הזאת היא הנוסחה שבאמת מאפשרת לקופות-החולים לתת שירותים למבוטחים שלהן, לבתי-החולים לשרוד ולספק שירותים. אבל פה יהיה רוב אוטומטי להצבעה – – –
יכול להיות, אבל איך זה קשור לאפסילון?
יכול להיות. פעם אחת הייתי צריך לנתח איזה חולה שבלע אפסילון. תאמין לי שחיפשנו אותו חצי שעה ולא מצאנו אותו. לא הצלחנו להוציא לו את האפסילון. הלוא הדבר הזה הוא נלעג.
סיגמה סיגמה. אני מודה שבלימודי היוונית שלי לא הייתי חזק אף פעם. אבל יש עוד שני סעיפים שם, בחוק ההסדרים, כאלה שדווקא אפשר להבין אותם. סעיף אחד מבקש שגם רוקח יוכל להאריך טיפול בתרופה, למשל לחולים כרוניים. החוק מסביר שאם בא חולה שקיבל תרופה מסוימת מרופא ולא חלפו יותר משישה חודשים מזמן שהרופא נתן לו את התרופה הזאת, הרוקח יכול על דעת עצמו להמשיך לתת לו את התרופה הזאת עוד שישה חודשים.
לא. זה למחלות כרוניות. יכול להיות שזה דבר ראוי, אבל צריך לבדוק אותו במיקרוסקופ. יכול להיות שהרופא הפסיק לתת את התרופה כי בדיוק חלפו 12 החודשים שמותר לתת את התרופה הזאת בלי לשלוח את החולה לעוד בדיקות, לראות שזה לא הרס לו את הכבד. יכול להיות שהרופא רוצה עכשיו שישה חודשי הפסקה בתרופה הזאת. מה לזה ולחוק ההסדרים? זה חוק שצריך לבדוק אותו עם פינצטה של מיקרו-כירורגיה ולפרק אותו בוועדת העבודה, הרווחה והבריאות למרכיביו, וללמוד אם אנחנו מסכנים את החולים או לא מסכנים אותם.
נכון. בשנה שעברה זה הלך עם האחיות.
אבל הדברים האלה באמת לא ראויים, משום שחוק כזה, בין אם הוא ראוי ובין אם איננו ראוי, ראוי לעבודה – ראוי לבדיקה אמיתית ויסודית, לדיון. יכול להיות שנעביר אותו בחוק מסודר, שלם. אבל, בחוק ההסדרים איש לא ידון בו, איש לא יבדוק אותו, איש לא ינסה להקים חומות הגנה לחולים כדי שלא ייפגעו חלילה מתוך זה שמישהו חשב שאפרופו זה שצריך תקציב מדינה ראוי גם שהרוקחים יחלקו תרופות בלא מרשם. הם רושמים את המרשם, והם מוכרים את התרופה לחולה. עוד סעיף אחד בחוק, סעיף שבא לוודא שמי שנותן מתנות לרופאים או תורם לקרן מחקרים שלהם יצטרך לדווח על כך. לכאורה זה דבר ראוי. אנחנו לא אוהבים שוחד. יכול להיות שמישהו נותן שוחד לרופאים כדי שירשמו איזו תרופה יקרה בשעה שיש תרופה זולה טובה לא פחות. אבל אם כך, מה לזה ולחוק ההסדרים? ואם אנחנו חוששים משוחד, למה שזה לא יהיה גם במשרד הביטחון? מישהו לא יכול לתרום לחיילים כדי שייתנו מכרז לבעל העניין שתורם לרווחת חיילים? או במשרד הרווחה או במשרד החינוך? אנחנו לא רוצים שוחד. מה לזה ולחוק ההסדרים, חוק שהולך לקבוע שאסור לתרום לבית-חולים או לרופא מעבר לסכום מסוים בלי לדווח על כך? אם מדובר בחשד לשוחד, אם מדובר בחשש לשחיתות, ראוי להיאבק בה, אבל ראוי להיאבק בה לכל רוחב החזית ולאו דווקא בנקודה מסוימת של מערכת הבריאות, ולבוא ולהגיד: הרופאים חשודים בקבלת שוחד, ולכן הכנסנו אתכם לחוק ההסדרים. נכביד את עולנו. אולי נחנוק מחקרים. אולי יהיו כאלה שלא ירצו למחקרים רפואיים. הדברים לא יכולים להיות במסגרת חוק ההסדרים, שאין לו דבר וחצי דבר עם הנושא הזה. תודה רבה.
אדוני היושב-ראש, תודה, כבכל שנה מניח האוצר על שולחננו דין-וחשבון על הוצאות שכר בגופים ציבוריים, על חריגות לכאורה. יש בדוח הזה נתונים חשובים. חשוב לדעת איך הגופים הציבוריים מתנהגים בנושא השכר. אבל כבכל שנה, את הכותרות תופסים אנשים. זכיתי להכיר אחד מאלה שבשנים הקודמות – הוא כבר פרש בינתיים לגמלאות – זכה להיות זה שנאשם בתור שיאן השכר במגזר הציבורי. אדם שהיה מנתח לב-חזה ב"הדסה עין-כרם", ויתר על פרקטיקה פרטית, הסכים להיות מנהל מחלקה בנגב כדי שגם אוכלוסיית הנגב תזכה לכירורגיית לב-חזה מהמעלה הראשונה. ה"מי שבירך" שהוא זכה לו מדי שנה היה ששמו ותמונתו ופרטי משכורתו התנוססו בראש כל הדוח. נדמה לי שגם מי שרוצה להעיר על חריגות שכר של גופים, לא ראוי שיבוא בטענות וישים מנתח לב כמי שנאשם. הוא בוודאי לא אשם במשכורתו. אם יש טענות, שיבואו למי ששילם לו. בטוח אני שכל אחד מאתנו היה רוצה לעבור ניתוח אצלו ולא אצל מישהו שכל זכותו היא שמשכורתו נמוכה יותר.
תודה. אדוני יושב-ראש הכנסת, אדוני סגן שר הביטחון, השאלה היא איפה מעבירים קווים אדומים, כמובן. מחר תתקיים פעילות תרבותית שבמסגרתה יכריחו חיילים להתרחץ בבריכה, למשל, ובבריכה יהיו בנים ובנות. זה נחשב יום כיף, זה לא נחשב עונש. מחרתיים יביא מישהו כיבוד מהבית, שיכיל בשר חזיר. האם גם אז תבוא ותאמר: דבר ראשון – המשמעת; הוא חייב לקיים, חייב לאכול חזיר, ואם לא יאכל חזיר, ילך לשישה ימי מחבוש ואחר כך נטפל בזה באירועים אחרים. הלוא המסר שאתה מעביר בדברים האלה הוא שבאמת חייל דתי, עכשיו לפני גיוס, יתלבט. הוא אומר: מחר יבוא איזה מפקד שאין לו שכל ישר ויחייב אותי לעבור על חוקי תורתי. אני אצטרך לעבור על חוקי תורתי או ללכת לבית-סוהר? איזה מסר מעבירים פה?
ברשות היושבת-ראש וברשות חברי הרב נסים זאב, חברי חברי הכנסת, מתוך התבוננות בפרספקטיבה היסטורית אפשר לקבוע: אנשים אוהבים לשנוא. ראו למשל מה קרה אצלנו בעשור האחרון: מפלגת שינוי קיבלה 15 מנדטים על גלי השנאה לחרדים, מפלגת ישראל ביתנו קיבלה 15 מנדטים על גלי השנאה לערבים. לפעמים יש עכבות לשנאה. ערכים הם מעכבים חשובים. בושה היא מעכב חשוב. יכול להיות שאני שונא קבצנים ברמזורים, אבל הבושה מונעת ממני לפתוח חלון ולצרוח עליהם. זרם חשמלי זורם במוליך בעל התנגדות נמוכה ביותר. שימו תיל נחושת ולידו חבל כותנה. לו אני זרם חשמלי, הייתי זורם בנחושת, לא בחבל, אבל באין נחושת ואם נרטיב את החבל במי מלח, הזרם החשמלי יזרום בו בשמחה. יש ישראלים ששונאים מתנחלים אבל חלקם מתביישים בשנאת אחים זו. אם תקלפו את ציפוי הבושה, השנאה תפרוץ. כל אלה ששורפים מסגדים ופוגעים בזיתים וקוראים לזה "תג מחיר", מסייעים להסיר את חסמי הבושה. משניתן תג מחיר, כבר לא צריך להתבייש לשנוא מתנחלים. ובדומה לכך, שנאת החרדים. שונאים אותם כי הם לובשי שחורים, מתנהגים אחרת, כמו סבא וסבתא שלי בגלות, אבל אנחנו הרי ישראלים משוחררים, ליברלים, יהודים חדשים, ושונאים מה שהיינו פעם. רק הבושה מעכבת את השנאה מלפרוץ, וצריך תירוצים טובים כדי לקלף את בידוד הבושה מכבלי השנאה. אז באים עסקנים חרדים ומנהיגי ציבור ורבנים וחברי כנסת ומקלפים בחריצות את הבידוד הזה – הפטור משירות בצבא, המלחמה בגיורים בצה"ל, הכספים הייחודיים, המחיצות ברחוב, האוטובוסים למהדרין, קברי הפלישתים בחצר בית-החולים באשקלון, ועכשיו הבטחות הכנסה לאברכים ולא לסטודנטים. עושים הכול כדי שגם מי שמתבייש בשנאת אחים, יהודים אמוני ישראל, לא יצטרך להתבייש יותר. יהיו לו סיבות ותירוצים למכביר. אי-אפשר לקבל מצב שבו אברכים מקבלים מה שסטודנטים, שחלקם משרתים בצבא, לא מקבלים. ומי שסבור שהכללת עשרה סטודנטים שלומדים לתואר ראשון ואין להם דירה או רכב ויש להם שלושה ילדים, מי שסבור שזה עלה תאנה גדול דיו כדי להסתיר את קלונו של החוק הזה ולשכך את זעם הציבור, שוכח איך הסבירו חכמים למה שונאים חזיר יותר מחיות טמאות אחרות – –
– – לפי שהחזיר אינו מעלה גירה, אבל הוא פושט טלפיו לפנים כדי להראות שהוא שוסע שסע. תוספת עלה תאנה בדמותם של קומץ סטודנטים, שגם הם יקבלו הבטחת הכנסה, לא תכשיר את החוק הזה. היא רק תשרוף את הפיוז ליותר אנשים, ואז, ובהיעדר נתיך ביטחון, בהיעדר חסמי בושה, זרם השנאה שוטף וזורם באין עוצר. תודה.
אדוני היושב-ראש, רבותי השרים, חברי חברי הכנסת, החוק ותיקון החוק המוצע מדברים על כך שעיריות אשר קצין משטרה קבע כי ראשיהן או עובדיהן הבכירים זקוקים לאבטחה יהיו חייבות בביצוע פעולות האבטחה, ועוד על חשבונן – על חשבון אותן עיריות. החוק יודע לסייג שעיריות מסכנות ממש, עניות ממש, יוכלו לבקש את סיוע המדינה. אולי המדינה תעזור להן לאבטח את ראש העיר. אם הדברים היו רק בנושא של ראש עיר שמתנכל לאיזה בעל קיוסק והוא מאיים על חייו, או שאיזה פשע מאורגן באיזו עיר מאיים על ראש העיר ועל עובדים בכירים – אני מבין את ההיחלצות הנקודתית. אבל הבעיה היא הרבה יותר רחבה. הבעיה היא בעיה של שמירת חוק. אני מתייחס לחוק אחד במפורש שעוסק בעיר אחת במפורש, שממנה התעלמנו כשאנחנו באנו לתקן את החוק הזה. קחו למשל את ירושלים. האם ראש העיר ירושלים יכול – לא בלי מאבטח אלא בלי צבא של מאבטחים – להגיע לכל שכונות העיר ירושלים? האם חברי כנסת לא היו זקוקים לרכב משוריין כשרצו לצאת כוועדה מוועדות הכנסת לבקר בהר-הזיתים לפני שבוע, אדוני יושב-ראש הוועדה? המצב בירושלים הוא לא כזה שמחייב לאבטח רק את ראש העיר או עובד בכיר. אין אזרח יהודי בירושלים שיכול להסתובב בהרגשת ביטחון בכל אחת משכונותיה של העיר. אתמול הייתי במחסום עטרות. במחסום עטרות לפנות ערב עשרות כלי רכב עם לוחות זיהוי צהובות עברו את המחסום צפונה מחוץ לגדר, אבל מחוץ לגדר ובתוך ירושלים – בתוך שכונות ריבוניות של ירושלים שממשלת ישראל קודמת החליטה וממשלת ישראל הנוכחית ממשיכה בכך שלמעשה הוציאה אותן מהתחום הריבוני של מדינת ישראל בלי החלטה, בניגוד לחוק-יסוד: ירושלים, בניגוד להחלטה מפורשת של הכנסת. אז מה אנחנו רוצים מסלאם פיאד, שבא אתמול לתחומיה הריבוניים של ירושלים כשהוא מצפצף על השר לביטחון פנים שלנו? ממשלת ישראל התנערה מ-30,000 תושבי ירושלים נושאי תעודות זהות כחולות. העירייה לא מספקת להם שירותים, לא נותנת להם מים וביוב, לא מתקנת את הכבישים שלהם, לא בונה בתי-ספר. יהודי שהוא בעל בית על-יד שדה התעופה עטרות – המשטרה לא מגינה על זכותו ולא שומרת על זכות הקניין שלו. הממשלה מפקירה חלקים מירושלים בידיעה ברורה. אז למה באים בטענות לסלאם פיאד שבא אל שטח ההפקר לגזור בו סרטים וקופונים? הממשלה ויתרה. העירייה לא מספקת שירותים ל-30,000 תושבים בירושלים, כי החליטו להעביר את הגדר באיזה מקום בלי החלטה, בלי שום החלטת ממשלה ובניגוד לחוק – החלטה מינהלית לבנות גדר. המשטרה לא שם, הצבא לא שם. שינסה ראש עיריית ירושלים להגיע לכפר-עקב או לקלנדיה בתחומיה של העיר שלו, בתחומי המדינה. אז אתם מדברים על מאבטח בשביל ראש עיריית נתניה? אנחנו צריכים גדוד של צה"ל כדי לאבטח את ראש העיר ירושלים אם הוא רוצה להגיע לעיר-דוד. לכן, יכול להיות שהחוק הזה או התיקון לחוק הזה בא לפתור איזו בעיה נקודתית, אבל כשהבית בוער, להתעסק עם הגינון בחצר האחורית זה לעג לרש. שממשלת ישראל תמלא את החוק, את חוק-יסוד: ירושלים, ותמלא את שאר החוקים. יכול להיות שאז היא לא תצטרך לדאוג למאבטחים לראשי עיריות. תודה רבה.
תודה. אדוני היושב-ראש, חברי חברי הכנסת, במאה הרביעית הקים הקיסר קונסטנטינוס השני כנסייה ענקית בעיר שלימים נשאה את שמו. היא נשרפה, לצערנו הרב, בשנת 530 בערך, ולאחר מכן הקים שם הקיסר יוסטיניאנוס הראשון, על חורבותיה, את הכנסייה הגדולה ביותר בעולם. עד להקמת הכנסייה בסביליה היא היתה הכנסייה הגדולה ביותר בעולם במשך 1,000 שנה – איה סופיה. בשנת 1453 כבשו העות'מאנים את העיר והכנסייה הפכה למסגד. לא שמעתי שאונסק"ו, שבשנת 1993 תרמה כספים לשיפוץ המסגד באיה סופיה – לא שמעתי שהוא דרש לקרוא לו כנסייה. הלוא כנסייה היתה שם קודם. אונסק"ו, אמר קודמי, הוא ארגון בעל משמעות בין-לאומית. הוא עוסק בתרבות, במורשת עולמית; הוא עוסק בעיקר במורשת העולמית של הצביעות. אונסק"ו הכיר ב"תנ"ך הכסף" שנמצא באופסלה, במוזיאון, כנכס תרבות עולמי; הוא הכיר בתנ"ך של גוטנברג בגרמניה, שהודפס ב-1450 ומשהו, כנכס תרבות עולמי – אבל מה שכתוב בתנ"ך הזה לא אכפת להם?
כתוב שאברהם אבינו קנה את מערת המכפלה ולא כתוב שהיה שם מסגד. 2,500 שנה לפני מוחמד קנה אברהם אבינו את מערת המכפלה, ולא אונסק"ו יהפוך אותה למסגד ולא אף אחד אחר.
ארגון שיכול להתייחס לתנ"ך כאל נכס מורשת עולמית ולהתעלם ממה שכתוב בו, ולהגיד שקברי אבותיו של העם היהודי – קבר רחל וקברי אברהם, יצחק ויעקב ונשותיהם – הם מסגדים, הוא ארגון צבוע, ארגון שנגוע באנטישמיות, ולהשומע יערב. תודה רבה.
אני חושב שההיגיון אומר שקודם צריך לשאול את המציעים מה דעתם.
אני רוצה ועדת החינוך, לא חוץ וביטחון.
תודה, אדוני היושב-ראש, תודה לאדוני השר, וסליחה שהיית צריך להמתין כל כך הרבה – – –
אבל לכבודה של ירושלים – – –
ב"ידיעות אחרונות" מ-18 באוקטובר 2010 פורסם כי ראש הממשלה אינו מאשר הקמת 1,300 יחידות דיור בירושלים אף שהתקבלו כל האישורים. רצוני לשאול: 1. האם הפרסום נכון? 2. אם כן – כמה יחידות דיור בירושלים מעוכבות היום אחרי שעברו את שלבי התכנון והאישור העקרוני? 3. מתי בכוונת משרדך לפרסם מכרזים בהיקפים הנדרשים בירושלים?
תודה, אדוני שר השיכון. ודאי ראויים לברכה על פרסום המכרזים, אבל המצב הקשה בירושלים מוכר לך. המחירים מאמירים, יש הגירה שלילית של יהודים מירושלים. אלפי בתים לא חוקיים ערביים נבנים בשכונות הערביות, והמצוקה בשכונות היהודיות הולכת וגוברת. מהציבור החרדי אני למד, שזוגות צעירים רבים אינם יכולים להישאר בעיר ומחפשים מקום, ובכל מקום אחר, והתשובות של הממשלה היא שיש רפורמות קשות, לא פשוטות, במינהל מקרקעי ישראל בתחום התכנון והבנייה, אבל זה לוקח זמן. בירושלים יש עוד 1,000 יחידות דיור מוכנות לפרסום מכרזים – בהר-חומה יש 600, ברמת-שלמה יש יחידות רבות. האם יש לוח זמנים לפרסום כדי להתגבר על המצוקה הקשה הזאת?
תודה. אדוני היושב-ראש, אדוני סגן השר, ב-11 באוגוסט שאלתי: התפרסם שהפלסטינים דורשים להעביר אזורים נוספים לשליטתם, באופן שפריסת הכוחות תהיה כמו לפני "חומת מגן". רצוני לשאול: 1. מה היא עמדת גורמי הביטחון הישראליים לגבי דרישה זו? 2. האם ידועה עמדת הגנרל דייטון לגבי מוכנות הפלסטינים? 3. אם כן – מה היא? 4. מה היא עמדת ממשלת ישראל?
תודה. שאלה והמלצה, אם יותר לי. כשחבר כנסת שואל מהי עמדת ממשלת ישראל – העמדה הנוכחית, לא העמדה שתוצג במשא-ומתן: האם היום ממשלת ישראל נותנת תשובה על הבקשה הפלסטינית להעביר שטחים.
תודה. ולגבי ההמלצה, אמרת בתשובה על שאלתו של חבר הכנסת יריב לוין: אינני מתכוון יותר לענות על שאילתות.
אני יודע. אבל סגן שר לא יכול לבוא ולהצהיר על כוונתו שלא לעמוד בתקנון הכנסת. אני ממליץ שתחזור בך מהאמירה הזאת.
התקנון קובע מה הסנקציה המוטלת עליהם.
נכון, וחבל לי שתוגש תלונה נגדך על מה שאמרת.
אתה לא יכול לומר: אינני מתכוון לענות יותר על שאילתות.
תודה, אדוני היושב-ראש. היום נפל דבר גם בכנסת והוא מעיק על כולנו. חבר בכנסת ישראל, קבע בית-משפט שיש במעשיו קלון והוא יעזוב לאלתר את הכנסת. לכולנו לא נעים, אנחנו נעים בחוסר נוחות על מושבינו. רבים מאתנו מחבבים את חבר הכנסת צחי הנגבי, אבל אני סבור שלא בית-המשפט הטיל עליו קלון, אלא איש ציבור שנשבע לשקר מעטה על עצמו קלון, וכשהוא מסתובב עת ארוכה במסדרונות הבית הזה, הקלון עלול לדבוק גם בבית. ולפיכך טוב עשה בית-המשפט שקבע מה שקבע. תודה רבה.
אדוני היושב-ראש, תודה, גברתי השרה, חברי חברי הכנסת, במכתב החוזר של האמנים והסופרים, פנייתם לשחקני תיאטרון באר-שבע להחרים את ההופעה באריאל היתה סוג של מצעד של צביעות ובורות. לצביעות של השמאל הישראלי כבר די התרגלנו. שמעתי את אחד החותמים על המכתב אומר שהבעיה העיקרית שלו בכלל היא שזה שטח שמדינת ישראל לא החילה עליו בהחלטה של הכנסת את החוק והמשפט הישראליים. אם זה היה בירושלים או ברמת-הגולן, הוא היה מסכים, כי גם אם זה לא מוצא חן בעיניו זאת החלטה של רוב דמוקרטי. אבל נדמה לי שגם הוא וגם שותפיו צועדים לפעמים בימי שישי בשכונת שמעון-הצדיק ומפגינים נגד בית-משפט ישראלי, שהחליט שיהודים יכולים לגור בשכונה בירושלים הריבונית. אז מה קרה לחוק ולמשפט הישראלי? וגם נדמה לי ששותף שלו לאותו מניפסט של השמאל הלאומי, במקרה בשעות הפנאי שלו הוא גם עורך-הדין של אריאל. אז צביעות כבר אמרנו? אמרנו. זה לא חדש.
בוודאי, מס כהלכה הוא משלם. על כל פנים, יש פה למקל הזה כנראה הרבה יותר משני קצוות, והם מנסים לאחוז בכולם באותה עת. אבל מה שמפתיע מצדו של השמאל הישראלי זה לא הצביעות אלא הבורות. השימוש במונח "שטח כבוש" מעיד על בורות תהומית, חוסר הבנה. שיגידו לנו מאיזו מדינה כבשנו את יהודה ושומרון. מירדן, שהסתלקה מזיקתה לשטח ב-1988 וויתרה עליו? מאיזו מדינה אחרת, שלא נולדה מעולם? שלא היתה לה עיר בירה? שלא היתה לה שפה ייחודית ודת ייחודית ומטבע ודגל? שום דבר. מעולם לא נכבש ב-1967 שטח כלשהו מידי מדינה ריבונית. ולכן הטענה שהשטח הוא כבוש יש לה אולי להסתמך רק על עובדה היסטורית אחת – שבמאה השביעית, לצערנו, כבשו הערבים את ארץ-ישראל. אומנם הם לא הקימו פה מדינה עצמאית, אבל חלקם שולטים בשטח עד היום, ואת הכיבוש הזה בוודאי ראוי לסיים. אם משתמשים במשפט הבין-לאומי ועליו מנסים להסתמך בתחום הגדרת שטח כבוש, שיראו סעיף אחד בחוק הבין-לאומי שמגדיר את יהודה ושומרון בידי מדינת ישראל כשטח כבוש. או שמסתמכים על החלטה 181 של האו"ם, שבידוע הוא שיכול היה להיות לה תוקף מחייב רק אם הצדדים קיבלו אותה, והצדדים לא קיבלו אותה – רק ישראל קיבלה אותה והקימה מדינה, ואחרים לא הקימו. אז איזו מדינה נכבשה בשטח הזה? אבל צועקים "כיבוש, כיבוש", וכולם מקבלים את האמירה הזאת, כי התרגלו אליה. אני מזכיר לחברים כמשפט סיום, שהארץ היתה שטוחה והשמש הקיפה אותה עד שבא קופרניקוס, וכולם היו בטוחים שזה נכון. אלפי שנים חזרו על המנטרה הזאת. כמה שנים ייקח עד שהבורות של השמאל תחלוף מן העולם? תודה.
תודה. אדוני היושב-ראש, אדוני השר, בעקבות אירועי עמונה חייב בית-המשפט את קצין משמר הגבול ואת המדינה – שניהם היו נתבעים – לשלם 28,000 שקלים חדשים יחד, לאחר שנמצא שהקצין שיקר לבית-המשפט ולעורך-דין שייצג אותו מטעם הפרקליטות. רצוני לשאול: 1. האם וכיצד בכוונת הפרקליטות לגבות חלק מסכום הפיצויים מהקצין? 2. אם לא – מדוע? 3. אם כן – כמה? 4. האם ייפתח נגדו הליך פלילי על שיבוש הליכי חקירה ומשפט? תודה.
אני מודה לשר המשפטים על התשובה המקיפה, שהיא מדאיגה מאוד, משום שמדבריך עולה, לכאורה, שלמתלונן, או התובע בתביעה האזרחית, היה איזה מניע נסתר לא להציג ממצאים שהיו בידיו בזמן התלונות למח"ש, ורק בשלב התביעה הוא הביא אותן – "ממצאים חדשים לחלוטין", אמרת, שלא היו בפני מח"ש קודם לכן. הייתי בסיטואציה דומה, ולכן אני מכיר את הסרט הזה. אתה בא להגיש תלונה, מח"ש אומר לך: אין לי מושג מי השוטר שפגע בך. האזרח צריך להתחיל לחפש עדויות ומסמכים וצילומים. יש מח"ש של אדם אחד, של אשה אחת, אורית סטרוק, שמצליחה למצוא הוכחות שכל החוקרים של מח"ש לא מוצאים, אבל זה לוקח לה שנים. היא סורקת בעצמה פריים-פריים סרטים שהיו בערוץ-10 ובערוץ-2 ובערוץ-1, מה שמח"ש היתה צריכה לעשות כשיש תלונה על שוטר אלים. אז לבוא עכשיו – אתה הצלחת למצוא את התמונות שמעידות שאכן פגעו בך רק אחרי ארבע שנים, אז לא נפתח את התיק מחדש במח"ש? אולי ראוי לקרוא את מח"ש לסדר ולהגיד להם: מה שאשה אחת בבית יודעת למצוא אתם הייתם צריכים למצוא בתוך שבוע, בתוך חודש. לכן, תמוה בעיני שאתה אומר שרק במקרים נדירים פותחים את המקרה. האזרח הצליח בנסי-נסים להוכיח שהוא צודק, ועכשיו הוא תובע גם צדק מול השוטר שפגע בו במזיד.
מח"ש צריך למצוא את ההוכחות.
זה מחלקה לחקירות, זה לא בית-משפט.
תודה, אדוני היושב-ראש, תודה, אדוני השר. תושבי הגבעה-הצרפתית מלינים על השתלטות של ערבים מעיסאוויה על שטח פנוי המפריד בין הגבעה-הצרפתית לעיסאוויה. לדבריהם, פניות לעיריית ירושלים נענות בכך שאין העירייה יכולה לאכוף את החוק בלי ליווי משטרתי. רצוני לשאול: 1. כמה צווי פינוי והריסה למבנים בלתי חוקיים שנבנו על-ידי ערבים בירושלים הוצאו בשנת 2009? 2. כמה צווי פינוי והריסה למבנים בלתי חוקיים שנבנו על-ידי יהודים בירושלים הוצאו בשנת 2009? 3. כמה בוצעו בפועל?
גברתי היושבת-ראש, תודה, אדוני השר, חברי חברי הכנסת, ראש ממשלת ישראל חזר מארצות-הברית לאחר שיחה ארוכה, אני בטוח גם מתישה, עם מזכירת המדינה האמריקנית, ואחרי שהתחייב בפני האמריקנים להעביר בקבינט הקפאה נוספת, לעוד שלושה חודשים. הנשיא האמריקני ומזכירת המדינה כבר הזדרזו לברך אותו על ההתקפלות העקרונית הזאת, על הנכונות להיכנע, ותמורת ההקפאה לאלתר והתחייבות להיכנס בתוך שלושת החודשים הללו למשא-ומתן על הגבולות, אולי גם הושגו הבנות עקרוניות על מתווה הגבולות הללו, הוא מתחייב גם למדינה פלסטינית בתוך שנה, אומר הנשיא האמריקני, ומתחייב גם לדבר על הכול – על ירושלים, על פליטים; תמורת ההתאבדות הלאומית הזאת אנחנו מקבלים 20 "חמקנים" ב-2017, וגם משהו עמום עכשיו, שראש הממשלה נתניהו מנסה למכור לציבור, כאילו האמריקנים מתחייבים לא לדרוש יותר לעולם הקפאה נוספת ושעל ירושלים לא תחול ההקפאה. עכשיו, למה לא לשמוח על זה בעצם? ה"חמקנים" – חמקנים. וההתחייבויות, עמומות ככל שיהיו – התחייבויות. שמעתי את כל השמאל הישראלי קופץ משמחה ודורש לקבל את ההצעה לאלתר ובשתי ידיים.
השמאל הישראלי לא קופץ משמחה – – –
השמאל הישראלי לא קופץ משמחה כי הוא נמצא בתא טלפון והוא מפחד לקבל מכה בראש מלמעלה.
אבל על מה לשמוח, חבר הכנסת חנין?
אל תבהיר לי. כל מה שאתם אומרים כל כך בהיר שנהיה לנו חושך בעיניים ממה שאתם מבהירים לנו. על מה לשמוח? על זה שארצות-הברית, שהתחייבה לנו לפני עשרות שנים לברית אסטרטגית בלא תנאי, מוכרת לנו עכשיו וטו משומש באו"ם על תנאי ההתאבדות הזאת? על זה לשמוח? על מה לצהול? על זה שהם לא ידרשו הקפאה בירושלים? הלוא אם להאמין לראש הממשלה, וקשה להאמין אפילו למלה אחת שלו, הלוא אין הקפאה בירושלים גם היום, ובכל זאת הוא משתק את הוועדה המקומית והוועדה האזורית לתכנון ובנייה ולא מאשר שום בנייה בירושלים אלא אם האמריקנים ראו את התוכנית קודם והיא על דעתם. אז – על זה לשמוח? אבל למה ראש הממשלה בימים האחרונים דורש לקבל מסמך כתוב וחתום מהאמריקנים? לא מספיק לו הצהרות של הנשיא ושל מזכירת המדינה? הוא לא סומך על דיבור של מנהיגים בשיעור קומה כזה? על זה נאמר, גברתי היושבת-ראש, אולי כל הפוסל במומו פוסל. כשהוא לא מאמין להצהרות בעל-פה שלהם, אולי זה כי הוא יודע שאי-אפשר להאמין גם לאף מלה מההצהרות בעל-פה שלו? כמה פעמים אמר ראש הממשלה וחזר והתחייב, שבתום תקופת ההקפאה היא תיפסק, ונחזור לבנייה כמו בימי ממשלות קודמות? הוא ושריו, ועלי התאנה המכסים את קלונו, וחוזרים ומשננים את ההתחייבויות שלו מתוך ממשלתו, והתחייבו – מייד בתום ההקפאה חוזרים לבנות. אז כיוון שהוא יודע שאי-אפשר לסמוך על אף מלה אחת שלו, אז הוא כנראה לא סומך גם על אף מלה של אחרים. אבל בתוך הקבינט הזה, שהוא מראש יצא לארצות-הברית כשהוא יודע שהוא יוכל להסתמך על רוב כזה או אחר בו, יושבים גם שרי ש"ס, שמתכוונים להימנע בהצבעה הזאת. על חטא ההימנעות באוסלו הם מבקשים להוסיף פשע של הימנעות על ארץ-ישראל הפעם. הלוא באמת לא מדובר בהקפאה של שלושה חודשים; מדברים על מה שהולכים לדבר עם הערבים בשלושת החודשים הללו, וש"ס עלולה לסלול את הדרך לחורבנה של מדינת ישראל בעניין הזה. לסיום, למה הנשיא אובמה פתאום כל כך נדיב ומוכן לתת 20 "חמקנים", 3 מיליארד דולר – מתנה כל כך גדולה, חבילה כל כך גדולה – תמורת, מה זה, שלושה חודשים של אי-בנייה? יכול להיות שהנשיא אובמה יודע שאם ישראל תקבל את ההצעה ההתאבדותית הזאת, כשהוא ישלח את החבילה ב-2017 עם 20 ה"חמקנים", החבילה עלולה לחזור לשולח עם הכתובת – לא נמצאת ישראל יותר בכתובת הזאת. תודה רבה.
במערכת הבחירות האחרונה הוא לא היה מסוגל – – –
וכשאתה בא ואומר: לא יותר הקפאה – למה אתה צריך לקיים דבר אחד ולא לקיים דבר אחר? ראש הממשלה התחייב.
גם באוסלו אמרתם ככה? זה אותו דבר.
אדוני היושב-ראש, תודה, חברי חברי הכנסת, החוק הזה מביע את התסכול הגובר והולך של ציבור אזרחי ישראל ממצב שהפך להיות מחלה כרונית בחיים הפוליטיים שלנו: מנהיגים שמבטיחים לבוחריהם תוכנית מדינית אחת, מצע מסוים, עקרונות יסוד, ויום אחרי הבחירות הופכים את עורם, מנסים ליישם מדיניות הפוכה לחלוטין, תפיסת עולם סותרת. החוק הזה בא להציב רסנים ובלמים להפכפכות הזו של מנהיגים ולומר כי יש נושאים מסוימים, עקרוניים, של ויתור על שטחי המולדת ומסירתם לערבים, ובאותם תחומים יהיה עוד בלם, עוד רסן: נשוב ונשאל את העם, ולא רק הפכפכות של ראש ממשלה או היעדר עמוד שדרה אידיאולוגי של חבריו יהיו הסכר בין קיום וחורבן. אבל לא רק על מנהיגי הימין אני מדבר כאן היום. ראו, ראו מה קרה לקדימה. מפלגה צעירה, שמקרב אנשיה יצא החוק הזה – אביגדור יצחקי, מי שמכהנת אתנו, בכנסת הזו, חברת הכנסת רוחמה אברהם-בלילא; מפלגה שאחדים מראשיה נשבעו ונשבעים בנקיטת חפץ על שלמות ירושלים, על רמת-הגולן. אינני ידוע כאחד מהרכלנים של הכנסת הזו, אבל שמעתי ממקורביה של יושבת-ראש האופוזיציה, חברת הכנסת ציפי לבני, שבחדרים סגורים היא מכנה את חבר הכנסת מופז ה"פודל" שלה. היא אומרת שהוא יכול לעשות כל מה שהיא תורה לו לעשות, גם אם באותו יום בבוקר הוא התחייב בפני ראשי שדולת הגולן שהוא יתמוך בחוק.
אם הייתי אומר את הדברים בשמי בוודאי לא הייתי משתמש בביטוי הזה, אבל הביטוי הזה היו לו זכויות יוצרים במפלגות אחרות – – –
אני בוודאי לא מתייצב מאחורי הדברים אלא אם יבוא חבר הכנסת מופז ויוכיח במעשיו, בהצבעותיו, שאכן היא צודקת, כלומר שהוא מריונטה בידיה של יושבת-ראש האופוזיציה – –
– – שלמרות התחייבויותיו, למרות מדיניותו, למרות החלטותיו, למרות הבטחותיו, הוא בא ועושה מה שאומרים לו, בניגוד למצפונו, בניגוד לתפיסת עולמו הביטחונית, הפוליטית. אם אכן הוא הפך להיות המריונטה של יושבת-ראש האופוזיציה, ואין לו רצון עצמי משלו, הוא ודאי ישב כאן הערב, בתום הוויכוח הזה, ויצביע כמצוותה, ויוכיח שבאמת הוא לא ראוי להיות מנהיג בשום סיטואציה אחרת. אבל לגבי הכינוי שנאמר, לא מבית-מדרשי יצא. תודה רבה.
מסירים את כל ההסתייגויות.
איזו טלטלה עברה עלי עכשיו...
אדוני היושב-ראש, תודה, אם כי יש לי בלבי עליך על הטלטלה הרגשית הנוראה שהעברת אותי, ממינוי ליושב-ראש הוועדה עד לתהום הייאוש, שמא הסיכוי הוא לא כל כך גדול. על כל פנים, לא על זה רציתי לדבר. מפעם לפעם מסתבר שג'ורג' אורוול היה באמת גאון, כשהוא אומר ששלום הוא מלחמה, ואמת היא שקר, ושוויון הוא אפליה. היום היתה לנו עוד הזדמנות ללקט פנינים אורווליאניות כאלה. אחרי שאתמול שמענו שמשאל עם זה לא דמוקרטי, היום למדנו שכשמשפחה יהודית קונה בית בג'בל-מוכבר ובית-משפט מורה לפנות את המשפחה הערבית שפלשה לשם, יש בכך משום התנחלות, כאשר אותם אנשים, בקצף על השפתיים, באים ואומרים שאסור למנוע מערבי שקונה בית בקציר לגור שם או לשכור בית ברקפת ולגור שם. אותם אנשים יבואו להגיד: אסור ליהודי לגור בג'בל-מוכבר. תודה רבה.
אדוני היושב-ראש, תודה, אדוני השר, אדוני סגן השר, חברי חברי הכנסת, הנתונים שפרסם ראש אכ"א על שיעורי הגיוס אכן מדאיגים ביותר. לאחרונה גם שמעתי כי צה"ל נמנע מלהגדיל מכסה או אפילו מלאשר מכסות קיימות למכינות קדם-צבאיות ולשנות שירות בגלל מצוקת כוח-אדם שהולכת ומחמירה, אף-על-פי שברור לי שצה"ל יודע היטב שהוא מקבל אחרי שנת מכינה ושנת שירות כזאת מתגייסים באיכות ובמנהיגות ובמוטיבציה טובות הרבה יותר, אבל זה רק מעיד על כך שאנחנו מתקרבים יותר ויותר למצב משברי. ארבע קבוצות אינן משרתות, בגדול, בגס: בנות דתיות – וראוי להוסיף "להבדיל" בין כל קבוצה וקבוצה – ערבים, חרדים ומשתמטים ומשתמטות. אלה ארבע הקבוצות העיקריות שאינן מגיעות לשירות. לצערי, היום דחתה הכנסת הצעת חוק של חבר הכנסת חסון בעניין אכיפת יתר על משתמטים ומשתמטות, בעיקר משתמטות שמצהירות על כך שהן דתיות אף-על-פי שאינן לומדות בחינוך דתי, אינן נוהגות אורח חיים דתי. אני מקווה שהממשלה תעמוד בדיבורה ואכן תביא את הצעת החוק הממשלתית בעניין הזה לידי גמר, כי אחרת בת יכולה בבוקר להצהיר – – –
הייתי בתת-הוועדה הזאת, אבל אני חושש, כמו הרבה חוקים, כשיש כל מיני לחצים מכל מיני כיוונים, יתקעו אותה.
לא רק בנו, ואנחנו לא מהיום בכנסת, אנחנו יודעים. ולכן, בת יכולה בבוקר להצהיר שהיא דתייה ובערב לפרסם את תמונתה ב"פייסבוק", כשהתמונה מעידה על מצוקה קשה מאוד באמצעי לבוש, ועדיין היא פטורה משירות צבאי. יש צורך להילחם בדברים האלה ואפשר להילחם בדברים האלה. אבל נניח שלא רוצים להתמודד, מטעמים קואליציוניים או אחרים, עם תופעת פטור לתלמידי ישיבה או עם פטור לתלמידות דתיות; איך לא מצליחים להתמודד עם זה שתל-אביב נמצאת במקום ה-53 ברשימה? אני מבין אום-אל-פחם, ואני מבין באמת, להבדיל, בני-ברק, אבל איך זה תל-אביב הגיעה למקום ה-53? היכולת של אנשים להשתמט ולהמשיך להיות חברים שווי זכויות בחברה, אולי להיפך, להתגדל בזכויותיהם ולהתגאות בכך שאינם משרתים. אנחנו רואים בשנים האחרונות ערוצים דקיקים של חרדים שמתחילים לשרת בצבא, ואפשר להפוך אותם לזרמים חזקים ולנהרות. אפשר להגיע גם באופן רצוני, וולונטרי, לשירות של קבוצות הרבה יותר גדולות, אבל נדמה לי שלא יהיה מנוס מחוק שירות חובה לכול, צבאי או אזרחי, לכל קבוצות האוכלוסייה, ואז לא נעמוד בפני שוקת שבורה. תודה רבה.
אדוני היושב-ראש, תודה רבה, חברי חברי הכנסת, שתי הצעות אי-אמון לפנינו היום, ושתיהן עוסקות בדיור. קדימה מציעה הצעת אי-אמון על כישלון ממשלת נתניהו במתן מענה על משבר הדיור, וחברי הכנסת הערבים הציעו הצעת אי-אמון בגלל פרסום מכרזים ל-1,300 יחידות דיור בירושלים. בדרך כלל התשובה המקובלת, גם העקומה, של נציגי הקואליציה למקרים כאלה, היא שאם אלה כועסים עלינו כי אנחנו בונים, ואלה כועסים עלינו כי אנחנו לא בונים, אז סימן שאנחנו באמצע, אנחנו בסדר. זהו – שלא. אתם לא בסדר. לחברי הכנסת הערבים אפשר רק לומר – הלוואי. הלוואי שהממשלה היתה מפרסמת מכרזים ל-1,300 יחידות דיור בהר-חומה, ועוד 2,000 יחידות דיור בפסגת-זאב, ועוד 2,000 יחידות דיור בגילה, ועוד 5,000 יחידות דיור ברמת-שפט; הלוואי. רק שהיא לא עושה זאת. היא מפרסמת 130 בפסגת-זאב, ועוד 50 פה, ועוד 20 שם – פירורים. ירושלים זקוקה ל-4,500 יחידות דיור בשנה. יש פער עצום בין הצרכים של ירושלים ופרסום המכרזים בירושלים. ראש הממשלה היה אצל מזכירת המדינה בארצות-הברית, וחזר והצהיר, בין השאר, שיש התחייבות שאם נקפיא לעוד שלושה חודשים את הבנייה ביהודה ושומרון אז זה לא יחול על ירושלים. אז למה זה לא קרה? כי זה נתקע. איפה זה נתקע? האמריקנים לא מוכנים לתת את זה בכתב. מה קרה? נתניהו לא הבין אנגלית, או שזה בדיוק ההבדל בין לא להזכיר את ירושלים ובין ירושלים לא נכללת בהקפאה? האמריקנים לא מוכנים להצהיר: ירושלים לא נכללת בהקפאה. לא אי-הבנה היתה פה, דווקא הבנה שבשתיקה, שההקפאה תמשיך לחול על ירושלים למעשה, בלי להכריז על הקפאה בירושלים. כך הובן והוסכם, אבל אף אחד מהצדדים לא יכול לכתוב את הדברים הללו, בוודאי לא נתניהו יכול לקבל אותם ממזכירת המדינה האמריקנית, ולכן זה נתקע. מאידך גיסא, קדימה באה ומציגה, בצדק, את המצב המשברי של הדיור ומצוקת הדיור בארץ, אבל היא שוכחת שהיא גם מתנגדת לאלפי יחידות הדיור המוכנות לבנייה ביהודה ושומרון. בנו 4,000 יחידות דיור בימי ממשלת ברק, בנו אלפי יחידות דיור בימי ממשלת אולמרט. אותן אלפי יחידות דיור שנבנו באותן שנים נוספות על מצוקת הדיור הקיימת היום בישראל בכלל. אז להתנגד אפשר, למתוח ביקורת אפשר. אני אתמוך עם חברי בהצעת האי-אמון של קדימה, כי אכן הממשלה לא מתמודדת עם משבר הדיור. ולחברי הכנסת הערבים נותר רק לומר: הלוואי שנתניהו היה ראוי לאי-אמון שלכם. תודה רבה.
אדוני היושב-ראש, תודה, יש לי בקשה אליך, אם תוכל לפנות למשרד החקלאות ולבקש רשיון להחזקת בנות יענה בשטח בנוי. הסיבה שאני מבקש את זה היא משום שלדעתי הכנסת הפכה את עצמה למגוחכת ולא רלוונטית כשהנשיאות החליטה אתמול לא לדון בנושא שמסעיר את כל העולם, ב"ויקיליקס". היום הקואליציה התגייסה כדי להדוף את הערעור שביקשתי, כי חשבתי שאם זה מעניין את כל העולם ראוי שזה יעניין גם את הבית הזה. אבל אמרו: מה אתה רוצה, זו בכלל בעיה של האמריקנים.
אדוני היושב-ראש, יש לי המון כבוד אליך, הפעם טעית.
כי אין נציג אחד של מדינת ישראל שיודע מחר בבוקר מה הוא רשאי לומר לנציג אמריקני, מה יגיד ראש המוסד הבא למקבילו, מה יגיד הרמטכ"ל, כשהוא יודע שמחר זה יכול להיות מרוח על העמוד הראשון של ה"ניו-יורק טיימס". אילו הנחיות נותנת ממשלת ישראל לנציגיה כשהם נפגשים עם נציגים אמריקנים? הלוא זו בעיה שלנו, זו לא בעיה שלהם. לא אכפת לי אם המלך הסעודי – – –
ההדלפות ב"ויקיליקס", כרעידת אדמה עולמית.
השר המקשר בין הממשלה והכנסת יבוא ויגיד – – –
יהיו אלף נושאים שיעלו ויידונו כאן, אבל עצם העובדה שכל המגעים של נציגי ישראל מודלפים חייבת להיות נדונה כאן, כי הממשלה צריכה לתת תשובה איך היא נערכת להמשך מגעים.
אני סמכתי על האינטליגנציה – – –
אדוני היושב-ראש, אם לא הייתם מוצאים מי שישיב, הייתי מתנדב גם להשיב.
גברתי היושבת-ראש, ברכותי, מתאים לך, הדוכן הולם אותך. אדוני השר, חברי חברי הכנסת, יש מתח קבוע ועומד בין פרלמנט לבית-מחוקקים; אם תרצו ללכת בעקבות אחד העם – מתח קבוע בין כוהן ונביא. בין מי שעושה, במקרה שלנו מחוקק, ובין מי שרק מטיף בשער, מדבר, parler. לרגל היום הבין-לאומי של משהו, כל משהו, מקבלים בדרך כלל חברי הכנסת הודעה שמי שיש לו חוק בעניין שעל סדר-היום מתבקש להגישו. אז מתחיל טקס קבוע, מה שנקרא בלעז ריטואל. אנחנו מגישים, הממשלה מתנגדת, כי זה התפקיד המסורתי של הממשלה להתנגד לחוקים שבאים להקל על אלה שסובלים ביום הבין-לאומי של משהו. אז מודיעים לנו שאנחנו לא יכולים להעלות בימי ג' חוקים שהממשלה מתנגדת להם, כי אם נעלה חוקים כאלה הממשלה תצטרך לבוא לכנסת גם בימי ג', ואולי, רחמנא ליצלן, אפילו הכנסת תצטרך לבוא לעבודה בימי ג', והרי אין לדבר סוף. הסוף הוא ידוע מראש: מציעים למציעי החוקים שאין מאשרים להעלותם בימי ג' להשתתף בדיון במסגרת הצעה לסדר-היום, וכך הופכת הכנסת ביום ג' לפרלמנט. רק מדברים. אז אספר לכם בכמה מלים על החוק שרציתי להעלות בפניכם היום, חוק הנכה המתגורר בבית הוריו. חוקים דומים, אולי זהים אפילו, הגישו חברי הכנסת חיים אורון וחיים אמסלם ויעקב מרגי ואחמד טיבי וראובן ריבלין וסטס מיסז'ניקוב וניסן סלומינסקי ונדיה חילו ואורית נוקד וזבולון אורלב וגם אני הקטן עוד בכנסת הקודמת. אבל דברים שרואים משם לא רואים מכאן, וגם זה סוג של מוגבלות, חברי הכנסת, לא לדעת כשאתה יושב שם, מה תראה כשתשב כאן, ואז אולי תימנע מלהגיש חוקים על מוגבלויות, חוקים שבסיבוב הבא תצביע נגדם כי תהיה בקואליציה. מה החוק? החוק הוא פשוט. אנחנו יודעים, חברי הכנסת, שנכה בשיעור של יותר מ-75% המתגורר בבית הוריו וטרם מלאו לו 18, זכאים הוריו להנחה בארנונה. אבל משבגר ועכשיו הוא בן יותר מ-18 שנים והוא נשאר בבית הוריו, ההורים לא זכאים יותר להנחה בארנונה. אם הוא היה שוכר דירה באיזה מקום, הוא היה זכאי להנחה, אבל אם הוא נשאר בבית הוריו, פקעה זכותו להקלה. מה ההיגיון? אין היגיון. יש כסף. יש כסף ויש עוול. אבל במקום שיש כסף ויש עוול, ההיגיון פטור מלהופיע. לפיכך, אין לנו היום, כיוון שהממשלה מתנגדת לחוק הזה, גם אלה שהגישו את הצעת החוק הזו כבר בעבר – לא נצביע היום על חוקים שהממשלה מתנגדת להם ונסתפק במלים הללו, נצקצק בשפתינו, המהדרין יגידו גם: אי, אי, אי, הוא צודק, אבל הפרלמנט יפליג לדרכו. תודה רבה.
אדוני היושב-ראש, תודה רבה, אדוני ראש הממשלה, חברי חברי הכנסת, ראש הממשלה נתניהו וממשלתו מואשמים בזיגזוג, ואני תמה אם זיגזוג לא יכול, בתנאים מסוימים, להיות בכלל מחמאה, לפחות ביחס למצבך האמיתי, אדוני ראש הממשלה. חייל שמסתער מול האש צריך לזגזג, כדי להקשות על האויב שמנסה לפגוע בו. נניח שהיינו אומרים שראש הממשלה שמסתער על הטרור מזגזג מול האויב ברמאללה ומול האויב בעזה. צריך לזגזג, יורים מכאן ויורים מכאן. אם היו אומרים שאתה מזגזג מול אירן וסוריה, זו בכלל מחמאה. אבל לצערנו, אולי לאסוננו, אנחנו מתלבטים ביחס אליך בהגדרות אחרות לגמרי. תמיד האשימו אותך שאתה מנהיג חלש, שאתה מתכופף תחת לחצים, שאחרי ההשפלות והלחצים שספגת מהנשיא אובמה הפכת את עורך, הפנית עורף לארץ-ישראל, להתיישבות היהודית, למה שהבטחת לבוחריך, להוביל מדיניות שונה ממדיניות קדימה. ופתאום, אחרי כל שבועות האמונים – מדינה פלסטינית בנאום בר-אילן. חשבנו: אתה מתקפל, חשבנו: חלש. אז אתמול, באחד המסמכים שהודלפו ב"ויקיליקס", מסתבר שכבר ב-26 בפברואר 2009 דיווחה שגרירות ארצות-הברית כי חבר הכנסת נתניהו לא רוצה לשלוט ביהודה ובשומרון והוא מוכן לחילופי שטחים עם המדינה הפלסטינית. אז, כבר לא תחת לחץ. הרבה לפני שהנשיא אובמה הניח נעל אחת על השולחן מולך, כבר הודעת שאתה לא רוצה לשלוט ביהודה ובשומרון. זיגזג הוא מחמאה, אדוני ראש הממשלה. מזגזג אולי יגיע ברגע נתון אל היעד הנכון, אבל מועל באמון הוא מועל באמון ומוליך שולל הוא מוליך שולל. "קיפאון" ו"הקפאה" כתוב בכותרת הדיון הזה היום, ואני מתקשה לשכוח איך בהיותך באופוזיציה דיברת על הקפאה שהטילה ממשלה אחרת וקראת לה חידלון. הסברת שמדובר בפסק-דין מוות להתיישבות. אז מה בעצם עושה ראש ממשלה שהטיל הקפאה לעשרה חודשים ועכשיו שוקל הקפאה נוספת, ורק על המחיר עוד צריך לדבר? מטיל גזר-דין מוות, חידלון, על ההתיישבות היהודית? חברי הכנסת, זה לא זיגזג. מה שדלף ב"ויקיליקס" מוכיח שראש הממשלה מעולם לא התכוון באמת שהקפאת ההתיישבות היא מעשה נורא שלא ייעשה – הוא רק התכוון להיות ראש ממשלה, לגנוב את לבם של מצביעי המחנה הלאומי, להציג את עצמו כמי שלא יאפשר פגיעה בהתיישבות, כמי שיתנגד להקמת מדינה פלסטינית. חברי הכנסת, לא זיגזג – הונאה. תודה רבה.
השיר הזה לא דיבר על זה, הוא דיבר על ההיפך.
אדוני היושב-ראש, תודה, היום למדתי משר הביטחון כי הוא סבור שהגדר, הגדר כשלעצמה, בגבול ישראל–מצרים, לא תהיה עשויה לבלום את תופעת ההסתננות ויהיה צורך לנקוט גם צעדים נוספים. שר הביטחון המליץ למשל לנקוט צעדים נמרצים יותר כנגד מי שמעסיק עובדים זרים. שאלתי אותו באופן גלוי למדי אם הוא יכול לתת דוגמאות על אילו צעדים נמרצים כאלה הוא רוצה להמליץ למי שמעסיק עובדים זרים בלתי חוקיים, והוא אמר: להעניש אותם. אני רק רוצה שכל מי שצריך להיזהר ביממות הקרובות – ייזהר. תודה רבה.
תודה, אדוני היושב-ראש. נכבדי השר, בסוגיית המסתננים למדנו אתמול משר הביטחון כי הוא סבור שגדר הביטחון בדרום, לבדה, לא תוכל לפתור את הבעיה ויש צורך בצעדי אכיפה נמרצים יותר כלפי מי שמעסיקים את העובדים הבלתי-חוקיים. אם תוכל לספר לנו משהו על צעדי אכיפה נמרצים יותר ואם תוכל לעדכן אותנו על צעדי אכיפה נמרצים שננקטו בסוגיית העובדת הזרה בביתו של שר הביטחון. תודה רבה.
אדוני היושב-ראש, תודה, גברתי ואדוני השר, חברי חברי הכנסת, פרשת הדלפת מאות אלפי המסמכים באתר "ויקיליקס" ממשיכה להרעיד את אמות הספים במערכות בין-לאומיות רבות, גם במערכות דיפלומטיות, גם במערכות ביטחוניות. לכאורה, זו בעיה אמריקנית, הצינורות שדלפו הם צינורות מתוצרת אמריקה והמסמכים שדלפו בעיקרם מביכים את הממשל האמריקני, אבל למעשה זו גם בעיה שלנו, אולי בעיה לא פחות חמורה שלנו. אדוני השר, אני מניח שתשובתך סדורה לפניך, אבל אשמח אם תוכל גם לענות על שאלות שעולות ברמה המעשית מאוד. האם ביצעה ממשלת ישראל בשבועות האחרונים, מאז נודע על ההדלפה, סריקה דחופה של המגעים שנערכו בשנים האחרונות, וזה ים; דיווחים שהועברו לאמריקנים בצינורות שונים, והאם הממשלה יוצאת מנקודת הנחה מחמירה שהמידע שהועבר ידלוף מחר או מחרתיים לרשת? האם הובאו בחשבון סיכונים חדשים שיצופו? האם יבוטלו מבצעים תלויים ועומדים, סוכנים יוחזרו? כי אנחנו צריכים לצאת מנקודת הנחה שגם מה שאמר ראש המוסד למקבילו עלול מחר לצוף ברשת, ואם מטעמים שונים היה צורך לשתף אתם פעולה, אנחנו חייבים, כי מדובר בדיני נפשות, לצאת מנקודת הנחה שמה שנאמר בחדרים סגורים יתפרסם עתה בראש כל חוצות. איך מתכוונת הממשלה לתדרך את נציגיה מכאן ואילך? מה לומר, מה לא לומר? אם כל מה שנאמר בחדר סגור מחר יכול להתפרסם, כשהרמטכ"ל יוצא לפגוש את מקבילו, מה מותר לו לומר, מה אסור לו לומר, בהנחה שמישהו מחר ידווח את הדברים ברשת. מעבר לשאלות הללו, שהן שאלות כלליות בתחום אבטחת המידע האמריקנית, אבל גם על המגעים שלנו עם האמריקנים, היו דברים שעלו מהדלפות שכבר פורסמו, אני מניח שיעלו דברים חמורים וחשובים לא פחות. למשל הפער, הלא-ייאמן כמעט, בין ההצהרות הגלויות של ראשי מדינות בתחומים שמעניינים אותנו, למשל מה אמרה סעודיה על אירן כלפי חוץ ומה היא אמרה – לרוצץ את ראש הנחש – בפגישות סגורות עם האמריקנים, ואולי משהו שחשוב לנו מאוד: מה אמרה סוריה, או מה התחייבה סוריה לאירן. אני מניח שאצלנו יוצאים מנקודת הנחה שאם ניאלץ לתקוף את אירן, בסופו של דבר סוריה תצטרף לתגובה האירנית. למדנו היום, מה שהודלף אתמול, שסוריה נתנה תשובה שלילית לאירן למעורבות אוטומטית שלהם במהלכים כאלה. האם נעשית הערכה מחדש לאור המידע שדולף מה"ויקיליקס", גם לגבי הדברים שמעניינים אותנו מאוד? נקודה אחרונה. 25 שנה יושב מרגל ישראלי, יונתן פולארד, בכלא האמריקני. ממשלות ישראל נמנעו מפעולה גלויה, אל דעת הקהל האמריקנית, מתוך אמונה שהמגעים השקטים יישאו פרי בסופו של דבר. אבל אם נמשיך בשיטה שנהגנו ב-25 שנה האחרונות, יונתן פולארד עלול חלילה למות בכלא ולא להשתחרר. אחת ההדלפות החשובות שהיו, היתה ההדלפה שנציגי ה-CIA בתל-אביב הנחו את הסוכנים שלהם לאסוף מידע צבאי ביטחוני על פעולות צה"ל נגד מחבלים. אני מציע שהעובדה שעכשיו זה כבר לא שישראל ריגלה במדינה ידידותית, אלא שהדברים היו דו-צדדיים, תשמש כטיעון נוסף בדרישה לשחרר את יונתן פולארד.
אפשר להעביר את זה לוועדת החוץ והביטחון.
אדוני היושב-ראש, שמעתי שבמקום ששלושת הכבאים האלה היו, אחר כך היתה שרפה – – –
תודה, אדוני. אני מבקש להתייחס לשביתתם המתמשכת של הפרקליטים. שמענו היום את דבריו של מפקד היחידה המרכזית במחוז מרכז, שמלין על כך שעבריינים קשים – סוחרי סמים ועבריינים אלימים – נשלחים לרחובות. היום התקיים דיון בוועדת העבודה, הרווחה והבריאות, שלצערי לא יכולתי להשתתף בו בגלל איזה דיון מקביל. לקראת הדיון מתקשר אלי אחד שהיה פרקליט בכיר בשירות המדינה ופרש לגמלאות. זה אותו איש שאמר לי פעם שהוא מעולם לא נכשל במכרז במשרד המשפטים כי הוא מעולם לא ניגש למכרז שלא היה תפור בשבילו. הוא אמר לי: שים לב רק לדבר אחד – השכר של הפרקליטים נמוך, אבל הפנסיה שלהם היא 3% לשנה, ולשאר העובדים במגזר הציבורי היא 2% לשנה. אז צריך שהציבור ידע את כל העובדות. על כל פנים, המצב שעבריינים חוזרים לרחובות הוא בלתי נסבל, וראוי ששר המשפטים, היושב עמנו כאן היום, יתערב כדי להביא את השביתה לסיומה. תודה רבה.
אדוני היושב-ראש, תודה, אדוני השר, חברי חברי הכנסת, חברי דניאל בן-סימון נתלה באילן גבוה, הביא מדבריו של אלבר קאמי על "המיתוס של סיזיפוס". ואני, צר עולמי כעולם נמלה, בקושי יש לי "מאחורי הגדר" של ביאליק, נחזור אליו אחר כך. שמעתי את דברי ההקדמה של יושב-ראש הכנסת, והדברים נכונים. בממלכת אוטופיה, הדברים בוודאי הם נכונים, שאם כל צד יילחם על דעתו ולא נחפש מכנה משותף, נגיע למשבר קשה, נגיע לכלים שבורים. גם שמעתי אותו אומר בעניין מכתב הרבנים, שאין דין נישואין כדין השכרת בית, שלא לומר שבארמית ביתו הוא אשתו, ואשתו היא ביתו. אבל זה במישור אחר לגמרי.
כן, ודאי, ודאי. אני לא רוצה להיתלות בפרשנות הזאת.
נחזור אליה. אמרת שיהודי שרוצה לשאת יהודייה, זה בסדר. אבל אם הוא לא רוצה להשכיר את ביתו לגוי, כי כך אמר לו הרב שלו שזהו צו ההלכה, זה גזענות. שמעתי רק מפי השמועה, באמת, אין לי איזה התנסות אישית בעניין הזה, כי בגולה היו דווקא יהודים שמאוד רצו להתקרב לשיקסעס. זה לא שהם רצו רק לשאת יהודיות ובגלל זה הם לא התקרבו לאחרות. לכן, הזכרתי את "מאחורי הגדר" של ביאליק. סיפור קשה, טרגדיה. הילד היהודי כמה בכל נימי גופו ונפשו אל הגויה שמעבר לגדר. וסוף הסיפור – נישואין יהודיים כשרים, ובת השכנים עם תינוקה בידה עומדת מעבר לגדר, כי היתה גדר ביניהם. עכשיו לבוא ולומר שזה בסדר גמור שיהודי רוצה לשאת יהודייה, אז באמת אנחנו חיים בעולם אוטופי. אבל אנחנו חיים בעולם מעשי וקשה מאוד, עולם שבו יהודים נלחמים בערבים, שזה לא דין הגר – "ואהבת את הגר" – כי דין הערבים אינו כדין גרים בארץ-ישראל, ויש כאן מלחמה על הארץ הזאת, והיא מלחמה אידיאולוגית, והיא מלחמה דתית, ואי-אפשר לבוא ולטעון רק מטעמי זכויות אדם שכל השאר צריך להיות משועבד לזכויות האלה, ולעצום את עיננו להוויה שבה אנחנו חיים, של מלחמה בין שני עמים בארץ אחת. אולי לעניין הזה יפה הפרפראזה מדבריו של יושב-ראש הכנסת שאנחנו חייבים להניח את נשקנו, שאנחנו לא יכולים לקוב את ההר עם הדין כל הזמן, וכל אחד יעמוד רק על נכונות עמדתו, ואנחנו חייבים להגיע לאיזו נקודת אמצע. אולי לעניין הזה יפה הפרפראזה על כך שאם הערבים יניחו את נשקם יהיה שלום במזרח התיכון, אבל אם אנחנו נניח את נשקנו תהיה שחיטה במזרח התיכון. ולכן, לבוא ולומר רק זכויות אדם אובייקטיביות ולהתעלם מהמלחמה, אי-אפשר, גם אם רוצים. ולכן, דברי הרבנים היו דברים קשים. אבל שמעתי את פרופסור מוטה קרמניצר היום בדיון קודם בכנסת אומר שחופש הביטוי נגזר לא מדברים שאני מסכים אתם, אלא מדברים שגורמים למעי להתהפך. שם תמדוד אם יש בידך באמת גדלות הרוח של מאבק על חופש הביטוי, או שכשזה לא מוצא חן בעיניך זו הסתה, וכל מה שמוצא חן בעיניך זה חופש הביטוי. ולכן, האם פסק ההלכה של הרבנים הוא מקומם? אולי, תלוי את מי שואלים. האם הוא גזעני? אולי, תלוי את מי שואלים. אבל אי-אפשר לבוא ולומר שלרב אסור לפסוק הלכה. אתה יכול להגיד שלא כל הלכה צריך לפסוק, שאולי זה לא חכם. אבל לבוא ולומר שזה חורג ממסגרת חופש הביטוי אי-אפשר.
אני חושב שאני לא הייתי משכיר את ביתי לערבי. לא בגלל פסק ההלכה, אלא מכיוון שיש מלחמה בין יהודים לערבים בארץ-ישראל. אבל אני מבקש לדבר על זכויות אדם אחרות, וגם על בני-אדם אחרים. יש ארגונים רבים בארץ-ישראל שנלחמים על זכויות אדם וזכויות אזרח בכלל, והערכים שהם נלחמים עליהם הם ערכים ראויים, וראוי להילחם עליהם. אבל בישראל רוב הארגונים הללו אינם ארגוני זכויות אדם נטו. זה לא ארגוני השלום העולמי שנלחמים למען שלום עולמי, כי אנחנו זוכרים מי הקים את רוב ארגוני החזית הסובייטית שנלחמו למען השלום העולמי, אבל שירתו במישרין או בעקיפין, במודע או שלא במודע, אינטרסים של אימפריית רשע. אז גם אנשים שנלחמים עבור זכויות אדם אוניברסליות, נאצלות, שאני יודע להיאבק עבורן, לפעמים במודע או שלא במודע, נלחמים נגד היהודים ובעד הערבים בארץ-ישראל. ואני לא זוכר שאותם ארגונים שהם ארגוני זכויות אדם נאבקו על המעשה המפר זכויות האדם הגרוע ביותר שהיה בתולדות מדינת ישראל – גירושם של 8,000 יהודים מגוש-קטיף. נכון, היתה החלטה מדינית. נכון, הכנסת הצביעה. נכון, בית-המשפט קבע שמותר לכנסת ולממשלה להחליט החלטות כאלה. הבעיה היא לא הבעיה הפורמלית המשפטית. איפה זכויות האדם? למה לא שמעתי אותם זועקים על זה?
לא, כי זאת ארץ-ישראל ששייכת לעם ישראל.
אבל ברגע שאתה אומר שמותר לגרש אנשים מביתם, אם זה בסדר על-פי החוק, אתה מזמין את החוק של הטרנספר, אם זה בסדר.
אם זה בסדר לחוקק חוק – – –
אבל אם זה בסדר לחוקק חוק, חוק חוקי, לגרש אנשים מביתם, אתה מזמין את הטרנספר על-פי חוק. פה פתחת את הפתח לעוול המוסרי הזה. לא את זה צריך לעשות, ולא את זה צריך לעשות. אבל לא שמעתי אתכם צועקים על זכויות האדם של היהודים בגוש-קטיף, ולכן עשרות ארגוני זכויות האדם הם פסאודו-ארגוני זכויות אדם.
הם לא נלחמים על זכויות האדם היהודי.
תודה, אדוני היושב-ראש. אני אקצר. ולכן היה צורך, למרות ריבוי עצום של ארגוני זכויות אדם, שחלקם עוסקים בדברים חשובים מאוד, היה צריך להקים עוד ארגון אחד – ארגון זכויות האדם ביש"ע. אשה אחת, אורית סטרוק, בחברון, הקימה ארגון כדי שיהיה מישהו שיילחם גם עבור ילדות בנות 14 שיושבות שישה חודשים במעצר כי הן מסרבות להזדהות. אז לפעמים – – –
והיה צריך את ארגון זכויות האדם ביש"ע כדי שמישהו יקים קול זעקה על כך ששופט מעצרים מאריך מעצר ל-40 מתנחלים בחדר אחד במעצר קבוצתי, ולא שמעתי את האגודה לזכויות האדם והאזרח נלחמת.
ולכן יש צורך במאבק על זכויות אדם, אבל הוא לא יכול להיות חד-צדדי. וכשמבקשים ממני מפעם לפעם להיכנס לנעליהם של אותם ארגונים הנאבקים על זכויות אדם במדינת ישראל, אני אומר שקשה לי, כי שתי הנעליים שמאליות. תודה רבה.
אדוני היושב-ראש, תודה, אדוני השר, ב"מקור ראשון" התפרסם כי המכון למדריכי חוץ-לארץ של הסוכנות היהודית מארגן לחניכיו הדרכה מטעם ארגון "מחסום Watch" וארגון "שוברים שתיקה", ארגוני שמאל קיצוני המשקיעים מאמץ רב וממון, ממקורות חוץ, להשחרת שמה של מדינת ישראל בעולם. אני מבקש לשאול: 1. האם נכון הדבר? 2. אם כן – מה ייעשה כדי להשפיע על הסוכנות היהודית להפסיק את ההסתה הזאת כנגד המדינה? תודה.
– – – יכול – – שבבון הוא רופא.
תודה. גברתי היושבת-ראש, אדוני השר, כידוע, למטבע יש שני צדדים, אבל היום מסתבר שהצד השני של מטבע הגזענות הוא לא ההומניטריות אלא הצביעות, משום שרוב אלה שמתנגדים בחריפות למכתב הרבנים גם שוללים בחריפות ובתוקף את זכותם של יהודים לקנות בתים בשכונת שמעון-הצדיק, בשכונת כפר-התימנים, היא סילואן בירושלים. מתנגדים בתוקף מוסרי עצום, מגלגלים עיניים כלפי שמים: איך יכול להיות שיהודי יעז לקנות בית בשכונה ערבית? הצביעות תהרוג אתכם הרבה לפני הגזענות. הצביעות תכרסם אתכם מבפנים. ועד שנדע בדיוק מה מידת הצביעות הזאת, אנא עדכן אותי – כמה ערבים גרים בקיבוצי השמאל בישראל? תודה רבה. אני מציע להסיר את הנושא מסדר-היום.
תודה, גברתי היושבת-ראש. אני מצטרף להצעתו של קודמי ואני מציע לסיים את הכיבוש הערבי על ארץ-ישראל, כיבוש שהתחיל במאה השביעית ואנחנו נאבקים בתוצאותיו. אבל לדבריו של סגן שר החוץ, אני נאלץ לומר בצער שהתגובה הדיפלומטית, הפושרת – לא יפה לומר – הסמרטוטית הזאת, לא תעצור את הסחף. יש פה סחף, ואם נטמון את הראש בחול הוא לא ייעלם. אם מדינת ישראל תצהיר שעל צעדים חד-צדדיים היא תשיב בצעדים חד-צדדיים – תחיל את החוק והמשפט הישראליים על ההתיישבות היהודית ביהודה ושומרון, על כל יהודה ושומרון – יתחילו לשקול פעמיים ברצינות. כשמדברים בנימוס כזה אף אחד לא סופר אותך בכלל. ובאמת, הסחף נמשך. חייבים לעצור אותו. אני מציע להעביר את זה לדיון בוועדת החוץ והביטחון – מה שלא יקרה אף פעם, אז זה בסדר.
גברתי היושבת-ראש, תודה, אדוני השר, חברי חברי הכנסת, אלפי מחבלים נהרגו ב-100 השנים האחרונות בקרבות נגד מדינת ישראל. חלקם היו עם נשק ביד, חלקם הצלחנו להפתיע בביתם, ברכב שלהם, במיטה, במשרד. הרגנו אותם, ובדין הרגנו אותם, כי הם הניפו ידם על מדינת ישראל, על יהודים באשר הם יהודים ועל מדינת ישראל באשר היא מדינת העם היהודי. תארו לכם שמשפחתו של שיח' יאסין או של "המהנדס" או של מורנייה או של כל איזה ארכי-מחבל או תת-מחבל שהרגנו, ובדין הרגנו, יגישו תביעה נגד מדינת ישראל לפיצויים. אני מניח שאחרי שנגמור לצחוק, נדחה את התביעה הזאת. מה היה על ה"מרמרה"? באו מחבלים, חלקם מחבלים רשומים, עם תעודות של ארגון טרור, שחלק ממדינות העולם מכירות בו כארגון טרור, וחלקם סתם מתנדבים שבאו לעזור לארגון טרור אחר, ל"חמאס", והם באו להרים את ידם על מדינת ישראל, לעזור ל"חמאס" שקורא להשמיד אותנו, כי הם מבינים שאם הם מחלישים את ישראל, מחזקים את ה"חמאס", הם תורמים לניצחון על מדינת ישראל. חלקם היו מחבלים תיאורטיים. אם הם היו מסתפקים בתיאוריה, נניח כמו מאמרי שטנה ב"הארץ", אז בסדר, אז שימשיכו לדבר. אבל כשהם עוברים לאקדחים, לגרזינים, לסכינים, למוטות ברזל, הם מחבלים, מה שנקרא בשפה שהם מבינים "ראס בין עינו". הם מחבלים-מחבלים. מצווה להרוג אותם. כשעל מחבלים כאלה דורשים שמדינת ישראל תשלם פיצויים, אז זה תקדים נורא. כל אלפי המחבלים שהרגנו בהיסטוריה יגישו תביעה. גם אותם הרגנו. אולי לא שפטנו אותם בדין. אולי  חיילי צה"ל ניסו להגן על עצמם באיזה מארב והרגו את המחבל שאיים להרוג אותם, אז אפשר להגיש תביעת פיצויים נגד צה"ל, נגד מדינת ישראל. אבל הרבה מעבר לזה, זו סטירת לחי נוראה בפרצופם של לוחמי השייטת ששלחנו אל האונייה הזאת לסכן את חייהם להגן על מדינת ישראל, וזו סטירת לחי ויריקה בפרצופה של מדינת ישראל כמי שמנסה להיאבק בטרור. אני מציע למדינת ישראל, אפילו לא במחיר קניית יחסים עם טורקיה, שהם כנראה אבודים ממילא, בגלל האסלאמיזציה שלה, לא לנסות לקנות בכסף את הכבוד שלנו. תודה רבה.
זה אנשים צדיקים. למה – – –
אם אמא תרזה היתה שם, היא היתה מכה – – – ברזל. תתבייש. – – –
תקרא את אורוול. תקרא את אורוול. האמת היא שקר.
ואתה חוזר על זה אלף פעם – – –
אם השר אומר שאין שום כוונה להתנצל, אני אסכים.
אדוני היושב-ראש, תודה. אדוני סגן השר, אני מברך אותך שבאת להשיב על שאילתות. בפעם האחרונה שהיית נשבעת שיותר לא תבוא, אז – ראוי לברכה.
אני אביא לך את הפרוטוקול.
אני מציע שחברי כנסת שמגישים שאילתא ולא מתייצבים – תוחזר הסקילה. נחזור לעונש הסקילה כעונש מינימום. 1185. סרט של ארגון ב"צלם"
מתחקיר מעמיק שביצע פיזיקאי עולה כי אפשר שהסרט המעיד כביכול על השתתפותו של "המג"ד מנעלין" בירי במפגין כפות זויף על-ידי תחקירני "בצלם". רצוני לשאול: 1. האם מצ"ח קיבל לידיו את התחקיר? 2. האם הפצ"ר מתכוון להורות על פתיחתו מחדש של תיק החקירה בנושא? 3. האם שוקל משרד הביטחון לתבוע את ארגון "בצלם" באשמת זיוף ראיות וכוונה להכפיש את צה"ל?
תודה, אדוני סגן השר. אני מסכים – גם ההרשעה היתה על התנהגות בלתי הולמת וחריגה מנהלים. אבל, אם יש אכן חשד לזיוף הסרטון וניסיון להכפיש את צה"ל, וד"ר נחום שחף, שחקר את כיווני הקנה וצליל הירי, הגיע למסקנה על סמך מה שהוגש על-ידי "בצלם", שלא ייתכן שהמפגין נפגע ברגלו מירי כדור גומי מנשקו של החייל קוריאה – האם על סמך העובדות הללו תורו לפתיחת חקירה נגד ארגון "בצלם"?
בקשר ל"בצלם"? זה ניסיון הכפשה.
תודה, אדוני היושב-ראש. מתוך רבע מיליון המסמכים ש"ויקיליקס" טוען שהוא מחזיק, פורסמו 2,000, וה-2,000 האלה, יש בהם חומר מרתק. שמענו שמי שהיה ראש אמ"ן, האלוף ידלין, מסר שאנחנו דווקא נהיה מרוצים אם "חמאס" ישתלט על רצועת-עזה. ואם זה הדבר, אז השמחה הזאת התפוצצה היום בסמוך לגן-ילדים בדרום. ואמר הרמטכ"ל בפורום היום שאם זה היה פוגע בתוך גן-הילדים, מדינת ישראל היתה מגיבה אחרת לגמרי. אז אחרי שגמרנו לשמוח על זה שה"חמאס" השתלט על רצועת-עזה, למה לא להקדים רפואה למכה ולנקוט אותה דרך שמדינת ישראל חס וחלילה תנקוט אם זה יתפוצץ בתוך גן-ילדים? למה לא לעשות את הפעולה הזאת היום, לפני שאירע האסון? תודה רבה.
אדוני היושב-ראש, תודה, אדוני סגן השר, במשרדי נתקבלה תלונה על כך שהרשות הפלסטינית מנפקת דרכונים שבהם כתוב "מדינת פלסטין". דרכונים אלו מתקבלים במדינות רבות. רצוני לשאול: 1. האם נכון הדבר? 2. אם כן – האם הדבר עולה בקנה אחד עם הסכמי אוסלו? אם לא – מה ייעשה כדי לטפל בתופעה?
תודה, אדוני סגן השר, אין לי ספק שאתם יכולים בכל יום לקבל צילום של דרכון כזה דרך ביקורת הגבולות. אני מניח שתושבי הרשות הפלסטינית עוברים דרך נמל התעופה בן-גוריון. יהיה לך הרבה יותר קל מאשר לי לקבל העתק – אם תוציא הנחיה שיצלמו לך העתק של תעודת מסע כזאת, תוכל בקלות לדעת מה כתוב בה. אני רוצה להסב את תשומת לבך לעוד תופעה, שבשער יפו בירושלים יש חנות של הרשות הפלסטינית שבה מחלקים חוברות צבעוניות בשפות שונות, באמת חוברת מעוצבת לא רע, ושם כתוב State of Palestine, עם תמונות של ירושלים, והם מזמינים תיירים לבקר. את זה מחלקים בירושלים, כך שהניסיון שלהם להציג עובדה קיימת כאילו הם מדינה מתחולל לנגד עינינו, אי-אפשר לעצום את העיניים.
תודה. אני מניח שאינך בקי בפרטים, אבל היה מעניין לדעת כמה מערביי ישראל בכלל צופים בשידורי ערוץ-33. אני מניח שהדבר הזה יכול להיעשות על-ידי סקר פשוט. אם תוכל להעביר את שאלתי זו לשר הממונה, אני אשמח לקבל תשובה בכתב על כך.
אני חושש שעוד יגישו לו חשבון.
אדוני היושב-ראש, תודה, גברתי השרה, אדוני השר, חברי חברי הכנסת, אני מאוד מופתע, כי כששמעתי את חברתנו נינו מדברת הייתי בטוח שזה היה הנאום ה-100 שלה, כבקיאה ורגילה. באמת כל הכבוד.
כל הכבוד, לבוא ולדבר כאן – לעניין, שזה כבר חידוש מעניין – בשטף, ברהיטות, בבהירות רבה מאוד להבהיר את עמדתך. יש לי רק טענה אחת, אליך, אדוני היושב-ראש: היא חברת כנסת חדשה, ובכל זאת שמתי לב שבכל פעם שיש הצבעה שמית היא נדחקה לראש הרשימה. אינני מבין, אין ותק? אין סדר בבית הזה?
אבל היא אל"ף-בי"ת בשם המשפחה, ולכן – – – באמת, ברכותי. תודה על הנאום. אבקש לפנות למניין חברי הכנסת שהתלקטו כאן הבוקר ולנסות לעשות סדר בבעיה אחת קשה, עם משמעות, גם לאומית וגם עם משמעות אישית. אדוני היושב-ראש, הסר דאגה מלבך, אתה מהווה סמל שלטון, אתה תקבל. גברתי השרה, השרה סופה לנדבר, גם אותך אני רוצה להרגיע – את שרה בממשלה, את כנראה תקבלי. חבר הכנסת מיכאלי, אני חושש שאתה לא תקבל, גם המשפחה, אני לא יודע אם אפשר יהיה להשיג לכם. חבר הכנסת אורון, לא יהיה לך. לחבר הכנסת אריאל יהיה, לחברת הכנסת אדטו – צר לי, אני חושש שאין לך. חבר הכנסת בר-און, לך יהיה.
רק ל-60% מאוכלוסיית המדינה יש מסכות מגן, אז מישהו צריך לעשות סדר – – –
בסדר, אבל מה עם הילדים? הילדים שלך. אתה יכול להחליט, או ילד שלך או חברת הכנסת אדטו.
בשעת חירום כל אחד יצטרך להחליט למי מילדיו הוא ייתן מסכה ולמי לא, כי ל-40% מתושבי המדינה אין מסכות אב"כ. לא רק שאין ברגע זה, גם בתקציב המדינה ל-2011–2012, שהיום יצביעו עליו ויאשרו אותו, אין. אין גם בתקציב ראייה עתידית איך עולים ברמת המיגון של האוכלוסייה.
נכון. בסעיפי התקציב אין. בסעיפי התקציב אין כסף לקנות עוד מסכות לכל האוכלוסייה, כי כך החליטה הממשלה.
לא, היא החליטה אחרת. היא החליטה החלטה הרבה יותר צבועה.
חבר הכנסת בר-און, הממשלה החליטה החלטה הרבה יותר צבועה – העורף לא ייהפך לחזית, לכל האזרחים תהיה מסכה, אבל כסף לקנות את המסכות ולייצר אותן לא הקצו. זאת הצביעות. מילא היו באים באומץ לב, ואומרים: רבותי, מבאר-שבע, כולל באר-שבע, ודרומה אין; או מבאר-שבע וצפונה עד חדרה אין. לא קיבלו שום החלטה. קיבלו החלטה כאילו יהיה לכולם, אבל 1.2 מיליארד הדרושים כדי לצייד את כל אוכלוסיית מדינת ישראל במסכות – לא הקצו, וגם אין שום תוכנית איך יקצו בעתיד. מה המסכות האלה אמורות לעשות? אם תוכניותיהם של אויבינו, ואנחנו יודעים שגם לאירן וגם לסוריה, וסביר להניח שגם לארגוני חבלה ידלפו חומרי לחימה כימיים, אולי גם ביולוגיים – אם נשק כזה, נעשה בו שימוש כנגד ישראל, כאשר האוכלוסייה ממוגנת במסכות יהיו כמה עשרות נפגעים מטיל כזה. כאשר אוכלוסייה אינה ממוגנת במסכות – תכפילו את מספר הנפגעים ב-1,000, כי זה פקטור המיגון של מסכה. אם עשרה איש ייפגעו גם כשהם ממוגנים, 10,000 ימותו בהיעדר מסכות. זה הכול. עכשיו שוו בנפשכם איך תיראה מדינת ישראל במלחמה, כשל-40% אין. איזה דילמות מתכוונת הממשלה להטיל על כל אחד; אילו קרבות רחוב יהיו כאן כדי להשיג מסכות. לאן יימלטו האנשים? פעם אמרו: אפשר יהיה להקצות על-פי הערכה איפה ייפגעו ואיפה לא ייפגעו. היום, ברמת הדיוק של טילים שנמצאים בידי האויב, שתגיע בקרוב לעשרות מטרים, לא טילים סטטיסטיים – פעם אמרו: לא יירו על ירושלים כי אולי יפגעו בערבים, אולי יפגעו במקומות קדושים. היום אפשר להחליט לירות על ירושלים ולפגוע בכנסת, אבל לפי הרשימה המונחת לפני מסתבר שלחבר הכנסת אורון אין מסכה. אין מסכה, כי אתה שייך ל-40% שלא נדחפו בתור ולא לקחו מסכות מוקדם, ואין, אין במחסנים.
לא יהיה אפשר לקנות פרטי, לא יהיה אפשר לייבא לארץ משום מקום, כי אין בשום מקום מיליון מסכות למכירה, גם לא 100,000 מסכות, אלא אם כן מדינת ישראל תזמין. מדינת ישראל יכולה להזמין בסין מיליון מסכות, אבל היא לא עושה את זה.
שלום זה טוב, אבל הבעיה היא שחלק מהנשק הכימי והביולוגי מצוי בידי אירן, והיא, אף שאין לה סכסוך טריטוריאלי אתנו – – –
אין לה סכסוך טריטוריאלי אתנו, יש לה סכסוך – – –
נעשה שלום גם עם אירן, מצדי בסדר. הבעיה היא שהסכסוך עם אירן איננו טריטוריאלי, הוא מלחמת דת. אפילו חבר הכנסת אורון יסכים להגדרה הזאת. לכן הוויכוח הוא לא אם תעשה שלום או לא, הוא לא תלוי בך, הוא תלוי בנכונותה של ממשלת ישראל לספק הגנה לכל אזרחיה. זו היתה יכולה להיות החלטה אמיצה מאוד אם הממשלה היתה מחליטה: אנחנו נרתיע את אויבינו. נגיד להם: אם אתם תעזו רק להעלות על דעתכם להשתמש בנשק כימי או ביולוגי נגד ישראל נשמיד אתכם, ולכן אין צורך במסכות מגן לאף אחד, לא לכימיה ולא לביולוגיה. אבל לא זאת ההחלטה שהתקבלה. התקבלה החלטה הפוכה – לצייד את כולם, לתת מיגון לכולם. אז לא יעלה על הדעת שייתנו רק ל-60%, ו-40% יישארו בלי מיגון. זו לא החלטה שממשלה בישראל יכולה לקבל. הייתי בתפקיד קצין רפואה ראשי של צה"ל בשעה שהיתה הכוננות האחרונה בפני מתקפה מהסוג הזה, והיו חסרות כמה מאות אלפי מסכות – לא למעלה מ-2 מיליון, מאות אלפים. וראיתי את מנכ"ל משרד ביטחון מתרוצץ כעכבר, בכל העולם, בטלפונים, פיזית, מנסה להשיג 10,000 מסכות מפה, 5,000 מסכות משם, כי אין בעולם. אם אנחנו לא נייצר, אם לא נשמור את קווי הייצור של המסכות הללו בארץ פעילים ובתפוקה מלאה, לא יהיה לאזרחי ישראל מיגון בשעת חירום. מעבר לקורבנות, שמספרם בלתי נתפס בכלל, יש כאן שאלה של חוסן לאומי. מדינת ישראל יודעת היום היטב שכל נקודה ונקודה בעורף האזרחי שלה עשויה להיות מותקפת. מדינת ישראל יודעת היטב מה כמויות הטילים, הטווחים, משקל ראשי הנפץ, ומה ראשי הנפץ האלה יכולים להכיל ומידת הדיוק שהם יכולים להגיע אליה. מדינת ישראל הבינה שזה האיום במלחמה הבאה. מדינת ישראל יודעת גם שרמת המוכנות לשימוש בנשק לא קונבנציונלי אצל האויבים שלנו גדלה באופן מדהים. ובכל זאת, לא התקבלה החלטה. יש בלבי על יושב-ראש ועדת החוץ והביטחון, איש אופוזיציה, שיכול היה לקחת את הנקודה הזאת ולהפוך אותה לעניין עקרוני ולא להעביר את תקציב הביטחון. לכן, לא היה קורה כלום אם תקציב מדינת ישראל היה נדחה בעוד חודש, חודשיים או שלושה חודשים עד שהיתה נפתרת הסוגיה הזאת. הוא יכול היה לעשות את זה מעמדתו כיושב-ראש ועדת החוץ והביטחון בתוקף ניסיונו המקצועי והרקורד האישי שלו כרמטכ"ל, כשר ביטחון. דבריו היו נשמעים. והוא לא עשה את זה. יש איזו תחושה שהכנסת הפכה להיות חותמת גומי, שאנחנו מועלים בתפקיד הביקורת הפרלמנטרית שלנו על הממשלה. אדוני היושב-ראש, לתשומת לבך, בעשר שניות: יש מלכוד בין סעיף 16 לסעיף 17. הדיון על מסכות האב"כ מתקיים בוועדת החוץ והביטחון, וההצבעה מתקיימת בו, ובתוך הפער הזה, אלה שמצביעים לא חשופים לכל שיקול הדעת שהתקיים בוועדה, כשהגורמים המקצועיים אמרו פה-אחד את דברם, שיש צורך במיגון מלא של האוכלוסייה. לכן, אני לא אוכל להצביע בעד תקציב מדינת ישראל בשנה הזאת. תודה רבה.
תודה. אדוני היושב-ראש, אדוני השר, בסוף השבוע שמענו על מותה של מפגינה בבילעין כתוצאה משאיפת גז. גם אני הבעתי את צערי על אובדן חיי אדם. מסתבר שככל הנראה אנחנו עדים לעוד הפקה מתוצרת "פאליווד", שמייצרת סרטי תעמולה ובשעת הדחק הכול כשר, גם שימוש בנפטרים. ככל שאנחנו למדים מהודעות דובר צה"ל, ייתכן שהיא בכלל לא היתה בהפגנה, וייתכן שהיא סבלה ממחלה ממארת, כי אנשים בריאים, לא סתם עושים להם CT ראש כמה שבועות לפני שהם שואפים גז מדמיע, אם בכלל. זה רק צריך ללמד אותנו דבר אחד: שאותם גורמי שמאל שבאים להכפיש את חיילי צה"ל בפשעי מלחמה, כמו שנעשה במקרה הילד מוחמד א-דורה, כמו שנעשה במקרה המפגין הכפות מבילעין – אותם אלה שקופצים במהירות להעליל עלילות דם על חיילי צה"ל, שימתינו קצת עד שתתברר התמונה כולה. תודה רבה.
אדוני היושב-ראש, גברתי ורבותי השרים, חברי חברי הכנסת, כבר בראשית דברי אומר שהגעתי להסכמה עם השר אלי ישי ועם יושב-ראש הקואליציה שנהפוך את ההצעה הזו להצעה לסדר-היום ולכן לא נצביע על החוק בסופו של דבר אלא נצביע עליה כהצעה לסדר-היום. בתקופת המנדט הבריטי היו בארץ שלוש שפות רשמיות. דבר המלך במועצתו, בסעיף 18, קבע כי האנגלית, העברית והערבית הן השפות הרשמיות בארץ, ומסמכים רשמיים יפורסמו בשלושתן. כשהסתלק מכאן המנדט והלכו האנגלים, הלכה גם האנגלית. נמחקה האנגלית בסדרי השלטון והמשפט ב-1948, מחקו את האנגלית מהשפות הרשמיות, ונותרו עברית וערבית, כאשר החוק קובע שבכל מקום של חילוקי דעות, הנוסח העברי מחייב. אבל בניגוד למה שהיה בארץ עם הקמת המדינה, נוצרה ברבות השנים מציאות שונה לחלוטין במדינת ישראל. בפועל שפת המדינה היא עברית, ובעברית מתנהלים הדיונים בכל מוסדות השלטון; יש אומנם הסדרים מיוחדים לגבי חובת תרגום במשפטים פליליים. יש צורך אמיתי לעגן בחוק את המצב הקיים בפועל, את המציאות בארץ. עם זה, ראוי לדאוג לאינטרסים של קבוצות שונות, וביניהן קבוצת דוברי הערבית, באופן כזה שזכויותיהן לא ייפגעו גם כאשר העברית ורק העברית תיקבע כשפה הרשמית היחידה בישראל. העיקרון המרכזי בחוק המוצע הזה הוא ההכרזה כי במדינת הלאום של העם היהודי השפה העיקרית והראשונה היא השפה העברית. העובדה הזו היא אחד הביטויים המרכזיים והייחודיים ליהדותה של המדינה. מצב זה קיים בהרבה מאוד מדינות לאום אחרות בעולם, ובחלק מהן נכללת הוראת שפת המדינה, שהיא שפת הלאום שזו מדינת הלאום שלו, בחוקה עצמה. אצלנו, בהיעדר חוקה, אנחנו נזקקים להסדרים שבהם חוקים או חוקי-יסוד תומכים את העקרונות הראשיים הללו. יחד עם זאת, ההצעה הזו שאני מביא בפניכם היום חוזרת על התחייבותה של המדינה, שבאה לידי ביטוי גם בהכרזת העצמאות עם הקמתה, להבטיח לכל תושביה, בלי הבדל דת, גזע ומין, חופש דת, מצפון, לשון, חינוך ותרבות. נוסף על כך, המדינה מכירה בחשיבותן העצומה של השפה ושל שימור השפה לזהות האישית והקבוצתית של אנשים, ולכן מסמיכה המדינה את רשויותיה לתת ביטוי, כולל ביטוי ציבורי, לצורכיהן של אוכלוסיות שאינן דוברות עברית. תשומת לב מיוחדת ניתנת בחוק הזה לצרכיה של האוכלוסייה דוברת הערבית אשר ישראל היא מולדתה, שחפצה ברובה לשמר את תרבותה ואת שפתה, ואת קשריה עם התרבות דוברת הערבית באזור. הצעת חוק זו איננה צריכה לנקוט עמדה כוללת לגבי מעמדם המשפטי והמדיני של קבוצות מיעוט בישראל, ובוודאי לא לגבי מעמדו המדיני של המיעוט הערבי. יחד עם זאת, בניסוח הוראת הצעת החוק הולכת ההצעה הזו בעקבות ההוראות הנכללות בהסכם המסגרת להגנה על זכויותיהם של מיעוטים לאומיים ורואה בהן מקור השראה לחוק הזה. מעמדה המיוחד של השפה הערבית בישראל בא לידי ביטוי בחוק בכמה נקודות. מעבר לעובדה שיש אזורים לא מעטים שבהם יש לאוכלוסייה הזו ריכוז כזה שיצדיק פרסום מיוחד בערבית או שילוט בשפה הזו, רק לאוכלוסייה הערבית יתאפשר לקיים לימודים בשפתה היא. הזכות לחופש הלשון של אוכלוסיות אחרות תהיה מוגנת רק בכך שיש להן היתר להוסיף שפה נוספת במוסדות ציבוריים, כגון רוסית או יידיש או אמהרית. בנוסף, ראוי לאפשר וגם לעודד לחשוף את התלמידים בבתי-הספר לפחות לשנת לימודים אחת לשפה הערבית ולעודד לימוד רחב יותר של השפה הזו. להערכתי, ההצעה הזו יוצרת איזון נכון ובהיר בין מעמדה של העברית כשפת המדינה ובין האינטרסים  של האוכלוסיות הדוברות שפות אחרות בישראל, לרבות הציבור דובר הערבית, וראוי שנושא חשוב זה ייחקק בכנסת. וראוי שהכנסת תאמר את דברה ולא בג"ץ, בעתירות מזדמנות כאלה ואחרות בנושא ממוקד, שבו בג"ץ יכול להיתלות ולקבוע קביעות כיוון שהכנסת מתחמקת מלקבוע את הקביעות הללו במשך שנים רבות. חברי חברי הכנסת, אולי רבים מכם שמו לב שהניסוח של הדברים שאמרתי בפניכם היום קצת חורג מהטון והניסוחים שאני משתמש בהם בדרך כלל מעל לבמה הזו, וזה מתוקף העובדה שאף מלה בחוק שהנחתי בפניכם או בדברי ההנמקה שלו לא נכתבה על-ידי. הניסוח כולו הוא של פרופסור רות גביזון, שעמדה בראש התנועה לזכויות האזרח בישראל. הניסוח כולו איננו של הימין המתלהם אלא של מי שזכויות האזרח בישראל היו נר לרגליו. ויחד עם זאת, החוק בא להגן על מעמדה המיוחד של העברית במדינת ישראל, כי היום, בתקופה שדמותה של מדינת ישראל מאותגרת ויש קולות הולכים וגוברים להפיכתה למדינת כל אזרחיה, או למדינה דו-לאומית, ראוי שגם המובן מאליו, לגבי מעמדה של העברית בפועל, יעוגן בחקיקה, ולא נותיר אותו בידי החלטות כאלה ואחרות של בג"ץ, בלא שהכנסת אמרה קודם לכן את דברה. אבל בגלל האופי המוכר לכולנו של דרך החקיקה מול ועדת השרים לחקיקה, והשר איתן הזכיר את הדבר, אנחנו לא יכולים להציג את החוק לפני השרים השותפים בוועדה קודם לכן. ולכן ועדת השרים, כמעט פה-אחד, נדמה לי, התנגדה לחוק הזה. ולכן חשבתי שהנושא חשוב מכדי שנעלה אותו היום להצבעה ונפיל אותו ברוב קואליציוני אוטומטי, ואני חושב שאנחנו ננקוט היום את צעד הראשון כדי להתחיל לדון בזה בחצרה של הכנסת, בוועדת החוקה, חוק ומשפט, שהחוק הזה אמור להגיע אליה, ואני מקווה שאז אפשר יהיה לגבש יותר תמיכה של השרים הנוגעים בדבר, ובפעם הבאה שנוכל להביא את הנושא להצבעה גם בוועדת השרים וגם במליאה, נוכל לגבש את הרוב הדרוש לחקיקה. היום, כאמור, אני מבקש לראות בזה הצעה לסדר-היום. תודה רבה.
אדוני היושב-ראש, אדוני השר, חברי חברי הכנסת, לצערי, עלי להסכים עם חברי חבר הכנסת ניצן הורוביץ. התיאור שהוא נתן, הוא כמובן מעוּות, משום שאני ראיתי את הסרטים: הלחי של מוסי רז התנפלה על היד של השוטר ותקפה את השוטר באלימות, והשוטר באמת יצא בנס.
אני מצטער שהשוטר יצא בנס. הטענות הללו על אלימות משטרתית חוזרות ונשנות, ובא כאן ראש מח"ש היוצא לפני שבועות אחדים, וגם בריאיון גדול לעיתונות אחר כך הוא אמר: כשאנחנו חוקרים את השוטרים, הם משקרים לנו, הם מחפים על זה על זה, הם מטייחים. לכן, אין אפשרות אמיתית להיאבק בתופעות הללו של אלימות משטרה. אף שאינני פוסל לרגע אחד את זכותם של מפגיני השמאל במוצאי-שבת לבוא ולמחות על מה שנתפס בעיניהם כתופעה שלילית, ולכן אני אשתדל להגן על מוסי רז בכל מקום שאוכל בעניין הזה, השאלה היא למה היה צריך לבוא ולהפגין. משום שעסקנו היום בתחום הזה בדיוק בחוק הקולנוע, ונדמה לי שלפחות יש תעשיית קולנוע אחת בארץ שלא זקוקה לתמיכה ממשלתית, וזה "פַּליווּד", ההוליווד של תעשיית הסרטים הפלסטינית שמצליחה לייצר מציאות שמוכרת את האמת שלה בכל העולם, אף-על-פי שאחר כך יכול לבוא פיזיקאי בשם נחום שחף ולהוכיח, על-פי כיווני ירי, זווית קנה וזווית פגיעה ברגלו של המפגין הכפות מנעלין, שלא יכול להיות שהחייל ירה בו. אינני מבין, ושאלתי את סגן השר בשאילתא לפני שבועות אחדים, מדוע צה"ל לא תובע את אותם גופים ישראליים שהעלילו עלילת דם על אותו מג"ד ועל אותו חייל בשם הממצאים הללו, שלדעתי, התקפות שלהם אמיתית, מוכחת. לכן, ההפגנה במוצאי-שבת, לפני שהתבררו לחלוטין נסיבות מותה של המפגינה בבילעין, האם היא היתה בהפגנה, האם את ה-CT ראש עשו לה לפני חודש כי היא הרגישה טוב או כי היה לה גידול – אינני יודע. אבל, הקפיצה מייד לאבחנה שאכן היא מתה ממנה של גז מדמיע שהיא שאפה, לפעמים היא מוקדמת ולפעמים היא עלילת דם, ואני תמה על השמאל הישראלי שרותם את עצמו למרכבתם של אויבי ישראל ומאמץ בהתלהבות את הגרסה שלהם לפני שהיא אומתה, לפני שהיא אושרה. אז לפחות תביאו את הממצאים, תנו לבדוק. תחליטו שאתם רוצים איזה פתולוג בין-לאומי שינתח את הגופה, להחליט ממה היא מתה. אני בעד. תודה רבה.
איך הצלחת לבלבל הצבעה כל כך פשוטה.
אדוני היושב-ראש, תודה, אדוני השר, חברי חברי הכנסת, לגופן של הצעות האי-אמון היום צריך לומר כי אכן יש קיפוח לא פשוט במגזר הדרוזי ובמגזר הצ'רקסי – קיפוח שמאפשר לגורמים לאומניים קיצוניים במגזר הערבי לחדור ליישובים דרוזיים ולגרום לכל מדינת ישראל לצפות בתופעות כפי שראינו לפני כשנה בפקיעין, שבה גירשו באלימות קשה כמה משפחות יהודיות שביקשו לשבת שם. והקיפוח של עדות שמשרתות בצה"ל ונאמנות בלא סייג למדינת ישראל עלול לגרום למדינת ישראל לאבד את העדות הללו לטובתם של שונאי ישראל. אני גם יכול לתמוך בטענות שהעלו הסיעות הערביות בהצעת האי-אמון שלהן על העלאת מחירי המים והבלו על הדלק, אבל אני אמנע מכך אפילו בשל הסיכוי התיאורטי שחבר הכנסת ג'מאל זחאלקה עלול להרכיב ממשלה בישראל, ולכן אני לא אתמוך בהצעה הזאת. אבל יש נושא אחד דחוף מאוד שעלה בימים האחרונים, ולו היתה לאיחוד הלאומי אפשרות להעלות הצעות אי-אמון מדי שבוע, היינו מעלים אותו כסיבה נכונה להביע אי-אמון בממשלה, והעניין הוא מחדליה של הממשלה ואי-התערבותה בחרם הערבי החדש שבא לידי ביטוי בשבועות האחרונים במכרזים ובחוזים שחותמים יזמי העיר הערבית רוואבי עם חברות ישראליות. חברות שמבקשות להשתתף בבניית העיר הערבית נדרשות לחתום על חוזים שבהם הן מתחייבות לא לקנות ולא לספק שירותים ממה שהם קוראים ירושלים הכבושה, רמת-הגולן הכבושה, הגדה המערבית הכבושה. והכנסת תצטרך לבוא ולומר את דברה – גם בדיון ציבורי וגם בחקיקה – שמי שמעדיף את הכסף של יזמי רוואבי, צריך יהיה להחליט. אם הוא רוצה את הכסף של אויבי ישראל הוא לא יוכל לקבל כסף ממדינת ישראל. "איטונג" תצטרך להחליט אם היא רוצה להקים את רוואבי או את עיר הבה"דים בנגב, וכל ספק וכל חברה ששותפה לבניית העיר הערבית וחותמת על חוזים שבהם היא מוכנה להפלות אזרחי ישראל, להפלות יישובים יהודיים, לא לקנות מהם מוצרים ושירותים – היא עושה את זה רק בשביל כסף; ברור לי שהיא לא שותפה לאידיאולוגיה. אבל אם היא עושה את זה בשביל כסף, שתחליט איזה כסף היא רוצה ושתעשה את החשבון הכלכלי שלה, כי היא עלולה ללקות בדיוק במקום שבו היא רוצה להרוויח – בכיס. והבית הזה יוכל לדאוג לדבר הזה. ומי שחושב שהחרם הזה ייעצר ביהודה ושומרון ולא יזלוג לתחומי "הקו הירוק", מוזמן להקשיב בימים אלה לטלוויזיה הפלסטינית, שמשדרת תשדיר שירות נוגע ללב של ילד שבא לחנות ומבקש תפוצ'יפס ישראלי. והוא שומע ברקע יריות של חיילים, כנראה ישראלים, ואז הוא משנה את בקשתו לתפוצ'יפס פלסטיני. ולהווי ידוע לכל הכסילים שחושבים שהחרם הזה ייעצר ב"קו הירוק", שתפוצ'יפס מיוצר בשער-הנגב הכבוש ולא בברקן ולא באריאל ולא במעלה-אדומים ולא בירושלים הכבושה ולא ברמת-הגולן הכבושה. ולפיכך, צריך שיהיה ברור שהחרם הזה הוא נגד מדינת ישראל, הוא לא ייעצר בשום מקום, הוא יפגע בכל אזרחי מדינת ישראל, בכל התוצרת שלה, וצריך גם לדעת שמי שעומד מאחורי המיזם הזה של רוואבי, בשאר אל-מצרי, מנסה בימים אלה ממש – – –
באשיר. באשיר אל-מצרי. תודה על התיקון, אדוני היושב-ראש. – – – מנסה בימים אלה ממש לקנות שכונה יהודית בירושלים, שכונת "נוף ציון", שיש בה היום 100 יחידות דיור ועוד 250 מתוכננות. ומי שמבין שהמהלך הוא לא מהלך כלכלי אלא מהלך פוליטי שבא לקעקע את מדינת ישראל, יפתח את עיניו ויראה, ויבין שבנק ישראל יצטרך לעמוד במבחן הזה, אם הוא מוכר את איגרות החוב של "נוף ציון" לבאשיר אל-מצרי או לקבוצה של משקיעים יהודים שמציעים אותו מחיר, כדי למנוע השתלטות ערבית עוינת על לבה של ירושלים. תודה רבה.
אדוני היושב-ראש, תודה, לא הייתי מזלזל בעדותו של מי שבא ממפלגה שירשה את מפ"ם, שממנה יצאו מרגלים בשביל ברית-המועצות. יכול להיות שיש איזשהם מקורות אינפורמציה שמעידים על כך. על כל פנים, לא על זה רציתי לדבר. בשעות אלה ממש מתקיים דיון בבנק לאומי לישראל בשאלה למי למכור את אדמות השכונה "נוף ציון" בירושלים. האם לבאשיר אל-מצרי, משקיע פלסטיני שבא כדי להשתלט על שכונה יהודית, לקנות אותה ולהפוך אותה לשכונה ערבית בתוך ירושלים, או לקבוצת משקיעים יהודים. אותו באשיר אל-מצרי עומד מאחורי מיזם הקמת העיר רוואבי, העיר שהחברות הישראליות המשתתפות בהקמתה נדרשות לחתום על הצהרה שהן לא יקנו מוצרים ושירותים ולא יעסיקו אנשים שבאים מירושלים הכבושה, לשיטתם, או מיהודה ושומרון הכבושים, או מרמת-הגולן הכבושה. הקישור הבלתי נמנע הזה בין כלכלה לפוליטיקה לא יהיה חד-צדדי. אם הוא יפעל נגד העם היהודי בארץ-ישראל, הוא יפעל גם נגד הערבים. תודה רבה.
אדוני היושב-ראש, תודה, אדוני השר, חברי חברי הכנסת, ראש הממשלה שלנו הוא אדם ברוך כשרונות ואין לך כשרון שאין לו שעה. בצה"ל מלמדים את עקרונות המלחמה בכל הדרגים. אנחנו מכירים את ההפתעה ואת ריכוז המאמץ, ואת ההונאה וההטעיה. היום נקדיש חלק מהדיון לעקרון ההונאה. לבוא לציבור ולטעון: אני מגייס חרדים לצבא, אני אכניס אותם למעגל העבודה, זה הצהרה ראויה. היא עולה בקנה אחד עם הרצון לשוויון ולנשיאה שווה בנטל, לשילוב בחברה ובכלכלה. אבל כשבודקים מה כתוב באותיות הקטנות של החוזה הזה, שראש הממשלה מנסה למכור לנו כתוכנית לשילוב, כתוב שם שבגיל 22 יכול צעיר, בריא ושפוי או אפילו תלמיד חכם, לקום ולעזוב את בית-המדרש ולהיות פטור מחובת שירות. בפועל, זו תוכנית להורדת גיל הפטור ולא תוכנית לגיוס חרדים, אף שהיעדים שהתוכנית קובעת הם יעדים ראויים. השאלה היא איזה מין תוכן יוצקים בתוכם. היעדים האלה, אגב, דומים למסקנות הצוות שמגיש בימים אלה את מסקנות הביניים שלו, שחבר הכנסת פלסנר עמד בראשו, צוות מטעם ועדת החוץ והביטחון. הוא מדבר על שליש מתגייסים ושליש מתנדבים לשירות לאומי ואזרחי, ושליש לומדי תורה ומתוכם חבורת עילויים מצטיינים שהם ימשיכו ללמוד תורה כל חייהם. אבל ההבדל בין מה שמציג הצוות לבין מה שכתוב באותיות הקטנות של תוכנית הממשלה הוא התוכן. אם שירות בצבא נחשב גם שירות בשלב ב', אז זה לא באמת, זה כאילו. אם בשירות לאומי רוב הציבור שהתנדב לשירות כזה ילך לעבוד בתפקידי חינוך בקהילה החרדית, אז זה לא באמת שירות לאומי, זה כאילו. אם נצליח לצקת תוכן אמיתי לתוך העקרונות הללו, אפשר גם את החלטת הממשלה – אם נשנה את הורדת גיל הפטור הגורפת שניתנת בתוכנית הזאת, אפשר יהיה להתקדם ולהשיג את היעדים. צה"ל יכול להקים גדוד חרדי נוסף, הוא חייב להקים מסגרות קליטה נוספות לחרדים כדי שמי שרוצה יוכל להשתלב, וכך גם בשירות הלאומי והאזרחי. תודה רבה.
אדוני היושב-ראש, תודה. שני המשפטים הראשונים בהודעה שלנו זהים להודעת הקואליציה ויש לנו שני משפטים נוספים: הכנסת רואה בחיוב את מאמצי הממשלה לקידום השתלבותם של כלל המגזרים בתעסוקה ובהם גם האוכלוסייה החרדית, תוך התחשבות באורח חייהם. תהליך מבורך זה חשוב לכלכלת ישראל, לחוסנה החברתי של המדינה ולציבור החרדי עצמו. הכנסת רואה חשיבות בשמירת ערך השירות הצבאי לכל המגזרים. הכנסת קוראת לממשלה להרחיב את מסגרות השירות בצה"ל והשירות האזרחי הלאומי, ובכלל זה תוספת גדוד חרדי לוחם. תודה רבה.
אדוני היושב-ראש, תודה, אדוני השר, חברי חברי הכנסת, לפני 25 שנה קנו יהודים את מלון "שפרד" ואת הבניין הסמוך לו. ומאז, במשך 25 שנה, מנסים משפחות ערביות וגופי שמאל מן השמאל הישראלי, שעושה דברם של הערבים, להגיש אין-ספור עתירות והליכים משפטיים כדי לעכב את זכות הקניין שקמה לאותו יהודי שקנה את הבית. 25 שנה. ולאחר 25 שנה, כשמוצו כל ההליכים, שלא היו אלא מטרד וניסיונות האטה כדי לקעקע את שלטון החוק בישראל, באו היהודים לממש את זכותם על הבית כפי שקמה להם בדיני הרכישה ובפסיקות בתי-המשפט בישראל. אז מה אומר השמאל הישראלי, שהוא עושה דברם של הערבים? אם יהודי קונה בית במזרח-ירושלים – זאת התנחלות; אם ערבי קונה בית במערב-ירושלים – אלה זכויות אזרח מלאות, שוויון זכויות. גם אלה שחושבים שלא יקום שלום אלא אם תחולק ירושלים בין היהודים והערבים ובמזרח-ירושלים תקום בירה ערבית, איך הם לא מתביישים להיות גזענים מתועבים ולהגיד שבמזרח-ירושלים לא יגורו יהודים אבל במערב-ירושלים מותר לערבים לגור? איך לשמאל הישראלי אין אפילו שריד של בושה להגיד ליהודים: אסור לגור בירושלים המזרחית, אפילו לשיטתם בירת פלסטין, אבל ירושלים "יודנריין"? הלוא הדברים בלתי נתפסים. כל אלה שהם בעד שוויון זכויות ופלורליזם ואחוות עמים ומה שאתם רוצים, כל הבבל"ת שמרחו לנו בראש 60 שנה, 70 שנה – הם מתנגדים ליהודים שיקנו בית וישבו בירושלים. אבל ליד הבניין של מלון "שפרד" עומד עוד בית אחד קטן, לא להריסה אלא לשימור, ביתו של חאג' אמין אל-חוסייני. ואם יש צדק היסטורי, אם יש צדק היסטורי, שהבית הזה ישומר לפרטי פרטים ויוקם בו מוזיאון להנצחת שיתוף הפעולה של ערביי ארץ-ישראל עם אדולף היטלר, ולקחת לשם בתי-ספר בחובה וללמד אותם מה רצו לעשות ערביי ארץ-ישראל, מה רצה לעשות מנהיגם של ערביי ארץ-ישראל ליהודים בארץ, ולא יבלבלו לנו יותר את המוח עם זכויות אדם וזכויות אזרח וכיבוש והתנחלות. גזענות צרופה, זה מה שעומד מאחורי כוונתם של ארגוני השמאל והערבים שמתנגדים ליישוב יהודים בירושלים. תודה רבה.
שיירשם שאנחנו חשים בחסרונם.
צריך להבין. צריך לבוא פעם אחרת – – –
אם השר היה נמצא, היינו מעלים שואלים נוספים – – –
תודה, אדוני היושב-ראש. לפני חודשים מספר קיבלה הכנסת בקריאה טרומית הצעת חוק להחמרת תנאי כליאתם של אסירי ה"חמאס". היה זה במסגרת ניסיון לסייע לשחרורו של גלעד שליט וליצור מצב שכל עוד גלעד שליט לא זוכה לביקורים, גם אסירי ה"חמאס" לא יזכו לביקורי משפחות. הממשלה החליטה לתמוך בהצעת החוק, אבל כאילו, כלומר לתמוך ובלבד שתוקפא לאחר הקריאה הטרומית עד הודעה חדשה. בימים האחרונים אנחנו שוב שומעים איתותים מצד מתווך גרמני ששוב נושא ונותן. אני מניח שזה יהיה שוב תירוץ לממשלה שלא לעסוק בחוק הזה. אני שב ומפציר בממשלת ישראל להבין שחוק כזה יכול להאיץ את שחרורו של גלעד שליט, להפעיל מנופי לחץ דרך אסירי ה"חמאס" כדי לשחרר אותו, ולא להיפך. תודה רבה.
אדוני היושב-ראש, אדוני השר, חברי חברי הכנסת, חבר הכנסת מולה, לאות תודה על כך שאתה תומך בחוק אני אתן לך עצה כחבר אופוזיציה לחבר אופוזיציה: כשאתה מוציא מלפפון חמוץ מהקופסה, תשים אחר כך את שאר המלפפונים בכלי פלסטיק ותכניס למקרר. זה יכול להחזיק די הרבה זמן. אבל לענייננו שלנו, כשהעבירה ממשלת נתניהו את רפורמת הקרקעות הגדולה, התרענו על הסכנה הטמונה בכך שזרים ילטשו עין אל קרקעות המדינה וינסו להשתלט, בכספים גדולים, מטעמים כלכליים או מטעמים עוינים, על אדמות המדינה. הממשלה ניסתה להניח את דעתנו שיהיה רישום ויהיה פיקוח, ולא נחה דעתנו. לכן, ראוי לברך את חבר הכנסת נחמן שי וחבריו מציעי החוק על הצעת החוק הזאת, שיכולה להדק באופן משמעותי את הפיקוח המובטח על העברת קרקעות. לפני כשבועיים הסתבר לנו – ואני יודע, חברי חבר הכנסת נחמן שי, שהחוק שלך אינו עוסק בקרקעות פרטיות, אבל נדמה לי שהדוגמה יכולה ללמד אותנו על כוונות. אם בקרקעות פרטיות בירושלים, שלגביהן תשומת הלב מרובה והתקשורת מתעניינת ורבים הקופצים, יש ניסיונות השתלטות כאלה, על אחת כמה וכמה שיכולים להתרחש ניסיונות כאלה לגבי אדמות מדינה רחוקות מן העין, רחוקות מן הלב, שעדיין אינן מפותחות, שאין בהן איזה עניין נדל"ני סוער ותכוף. לפני כשבועיים התפרסם כי באשיר אל-מצרי מנסה לרכוש את קרקעות "נוף ציון", שיועדו להקמת שכונה יהודית בירושלים. בימים אלה ממש בנק לאומי צריך להתלבט אם להעביר את האג"חים של החברה המחזיקה בהם היום, והיא בעלת חוב לבנק לאומי, לידי היזם הפלסטיני שהקים חברה בקפריסין ולקח את עורך-הדין וייסגלס ועשה בדיוק את אותם צעדים שיכולים לאפשר גם לחברות זרות אחרות להסתתר מאחורי גורם שני ושלישי, כשיבואו לנסות להשתלט על קרקעות המדינה. בנק לאומי צריך להתלבט אם למכור אותן ליזם הזה או לחברת יזמים יהודים, שרוצה להמשיך ולבנות במקום את שכונת "נוף ציון". אני יודע שהחוק שלך לא מכסה את האפשרות הזאת. אינני מציע להכניס את זה לחוק, כדי שלא לקלקל את מה שיש עליו הסכמות. אני רק מסב את תשומת הלב שאם כך נוהגים בירושלים, כך ינהגו גם בקרקעות אחרות במדינה. תודה רבה.
תודה. אדוני היושב-ראש, חברי חברי הכנסת, חברי נסים זאב, תודה במיוחד שהארכת בדיבור כדי שאני אוכל לומר כמה משפטים. המצב הוא באמת בלתי נסבל, ואני לא בטוח שיש לנו נוסחאות פשוטות כדי להתגבר על הדבר הזה. כל מי שנכנס אפילו לאתר החדשות הנייטרלי ביותר מכיר את המצב שקפצה עליו פרסומת שהוא לא יודע מאיפה היא באה ושהוא לא בטוח שהילדים שלו היו רוצים שהיא תהיה על המסך שלו כשהם נכנסים לחדר. אבל לפני כשבועיים הובא לתשומת לבנו מקרה של אחד שתואר כפעיל ימין, שהעלה לרשת סרטון תועבה שבו הוא ממליץ לרצוח אחד מבכירי הפרקליטות. למחרת הוא המליץ לרצוח את שר הביטחון, ובסוף הסרטון הוא אמר: בעצם לא התכוונתי, זה היה רק כדי להראות עד כמה המצב הוא בלתי נסבל. לפני שנה ומשהו מישהו העלה – מישהו שלא הסתתר מאחורי איזה IP נעלם, אלא חתם בשמו ויש לו תואר באחד מהאתרים המוכרים – כתב עלי, לא פחות, או יותר, שהוא מתלבט אם לגרור אותי לקבר רבין ולירות בי בראש לעיני ילדי או סתם להרוג אותי בלי טקס מיוחד. עכשיו, התיאור היה פלסטי לחלוטין. לא ידוע לי שהאיש נעצר, לא ידוע לי שאיזו – – –
אחד, עורך משנה באתר אינטרנט מוכר וידוע. ההפקרות המתחוללת ברשת בהיעדר כל פיקוח, אם היא לא תיגמר יום אחד במעשה רצח פשוט ומפורש – ואני מברך על כך שעצרו את זה שהעלה את סרטון ההסתה, אני רק מציע שכך ייעשה לגבי כל מי שעושה דברים מסוג זה. אם זה לא ייעצר באיזו דרך, אנחנו בסוף, לאחר שיקרה אסון, נבוא ונשאל את עצמנו מה לעשות עכשיו. אני בטוח שאפשר להקים צוות חשיבה מסודר של אנשים שיודעים גם משפט וגם תקשורת שידעו לבלום תכנים מהסוג הזה. תודה רבה.
גברתי היושבת-ראש, תודה, חברי, חבר הכנסת אורלב, סקר בדיוק רב את המצב בלבנון ואת העובדה ש"חיזבאללה" הוא בעצם בעל-הבית שם. ואני רוצה להמשיך מהנקודה הזו ולנסות להסב את תשומת הלב לכך שגם אם שרי ה"חיזבאללה" עוזבים במשבר הנוכחי את ממשלת לבנון, הרי הם ממשיכים לנסות להחזיק במקל בשני קצותיו: להיות ארגון טרור לוחמני נגד ישראל, להיות חברים בציר הרשע, להתחמש כפי שהרבה מדינות אינן חמושות, ויחד עם זה להיות חברים לגיטימיים במערכת השלטונית בלבנון. העובדה ששרי ה"חיזבאללה" מתפטרים ואפשר שאם יתפרסמו מסקנות בית-הדין הבין-לאומי תופנה אצבע מאשימה ישירות כנגד נסראללה וה"חיזבאללה", וההתנגשויות יהפכו שם מעבר להתנגשויות פוליטיות גם להתנגשויות אלימות מאוד, כפי שכבר היה בלבנון, אסור לישראל לתת ללבנון ול"חיזבאללה" להיראות כאילו הם שתי ישויות שאינן אחראיות זו לזו, ובכל התנגשות עתידית ישראל חייבת לראות בכל מתקן תשתית בלבנון, בכל מוסד שלטוני או סמל שלטוני, ולא רק במטרות הצבאיות המדויקות של ה"חיזבאללה", במנהרות שלהם, בשמורות הטבע שלהם, במרתפים, בסביבה העירונית או הכפרית, אלא בכל המעטפת המדינית שנותנת להם חסות מלאה היום – לראות בהם כתובת לגיטימית לחלוטין לתקיפה ישראלית ולצעדי הרתעה ישראליים. כי למדנו במלחמת לבנון השנייה שקשה מאוד להילחם בארגון גרילה מסוג "חיזבאללה" כשהוא מחופר כל כך עמוק, טמון כל כך עמוק, מסווה את עצמו כל כך עמוק, וכופה עלינו מלחמה שתהיה מרובת נפגעים. ולכן נכון כבר היום להצהיר על כך שלבנון לא תוכל לפטור את עצמה ולהיבדל מ"חיזבאללה" גם כששריו מתפטרים מהממשלה, כל עוד היא איננה מוציאה אותו מחוץ לחוק, כל עוד היא אינה מפרידה לחלוטין ויוצרת מדיניות של מדינה עם נשק אחד, צבא אחד, שלטון אחד. כל עוד זה לא מתרחש, וממשלת לבנון חייבת להיות אחראית לכל מה שעושה ה"חיזבאללה" בתחומה. תודה רבה.
– – – הוא נכנס להיסטוריה.
אדוני היושב-ראש, תודה, גברתי ואדוני השרים, חברי חברי הכנסת, הלל ראה גולגולת אחת צפה על פני המים, ואמר: על דאטפת אטפוך וסוף מטיפייך יטופון – על שהִטבעת טוּבעת וסוף מטבעייך לטבוע. ראינו השבוע תרגיל פוליטי מפתיע, מבריק, אופייני מאוד לנפשות הפועלות. אני מבקש, ברשותכם, להחזיר אתכם לפריימריס של העבודה: אהוד ברק נגד עמי אילון, שתי תפיסות ביטחון לאומי קוטביות, הסיירת מול השייטת. רוב עם ישראל, למגינת לבנו, לא הצליח לרדת לדקויות של ההבדלים בין שתי תפיסות הביטחון הלאומי הללו, אבל איזה ציבור מדהים בדקות החושים שלו ומזהה את ההבדלים הללו? הערבים, מתפקדי מפלגת העבודה, בעילוט, 299 מתוך 300 מתפקדי מפלגת העבודה מצביעים בשביל אהוד ברק; בדיר-אל-אסד, נדמה לי 450 מתוך 455. זה מדהים, מה שהוא לא הצליח להבהיר לציבור היהודי, הציבור הערבי זיהה ואמר: ברק טוב לערבים, כי בבירור תפיסת הביטחון הלאומי של עמי אילון לא היתה מקובלת עליהם. לעומת זאת, תפיסת הביטחון הלאומי של ברק שבתה את לבם, או לחלופין, פואד חיבר אותם וכפרים לא-חוקיים לחשמל, למשל, או תיקים של חקירות פליליות נגד ראשי מועצות ערביות, שהיו מונחים במשרד הפנים, שימשו לסחיטה נגד אותם אנשים, שיביאו להם ערימות מתפקדים במקום ללכת ולשבת בכלא – השר שטרית מכיר חלק מהתיקים הללו.
נכון, והיו גם אחריך ולפניך תיקים כאלה. לא כל תיק כזה הולך למשטרה. תיק כזה הוא נכס, למה לבזבז אותו במרתפי משטרת ישראל? ולפיכך, כשכך קונים שלטון במפלגה – ופואד, שהמליך את ברק בדרכים הללו, צריך להיות האחרון שמופתע כשמישהו תוקע לו סכין בגב וזורק אותו החוצה. אמר אהוד ברק ביום של הפילוג שמפלגת העבודה או חלקים ממנה הפכו להיות פוסט-ציוניים. אני מסכים אתו. אבל מפלגת העבודה, מפא"י ההיסטורית, המפוארת, שהקימה את המדינה, מתה להבנתי ביום שהיא כולה הפכה פוסט-ציונית, שהפסיקה להיות תנועה מיישבת. וההבדל היחיד שנשאר בין אלה שנשארו בממשלה ובין אלה שעזבו אותה, זה לא במידת הפוסט-ציונות שלהם אלא במידת הציניות שלהם. תודה רבה.
אתה לא יכול להכריח אף אחד לומר כלום. מי שמך?
"מתחסד" זה לא ביטוי פרלמנטרי?
אדוני היושב-ראש, אל תתחיל לספור לי את הזמן, כי יש לי סיפור בשבילך. לא שייך לנושא.
פעם באה יהודייה מבוגרת לרב וביקשה שיברך אותה באריכות ימים. אז הוא אמר לה שתחיה עד 120. היא אמרה לו: אולי אפשר עוד שבוע? אולי אפשר עוד דקה? אז הוא אמר לה: למה לך עוד שבוע? היא אמרה: כדי שזה לא יהיה פתאום. זה לא יעזור לנו, עוד דקה או שתיים, הנושא הרבה יותר ארוך והרבה יותר כבד. מסקנות ועדת-טירקל מחייבות גם את ממשלת ישראל וגם את כנסת ישראל לחשבון נפש נוקב. את הממשלה, משום שהתעלמה מהתהליכים של אסלאמיזציה קיצונית, שונאת ישראל, חבלנית, אלימה, שמתפתחת בטורקיה, שלא זיהתה את פוטנציאל הנזק האדיר הטמון במשט הפסאודו-הומניטרי שיצא משם עמוס שהידים בכוח, גרזנים ומצלמות, סכינים ועיתונאים, כן – גם נשק חם ומיקרופונים, שכל תכליתם לפגוע בישראל, ואף לא גרם אחד של קמח, שמן או תרופות, על סיפון ה"מאווי-מרמרה"; ממשלה וצבא שלא זיהו את הנזק על-ידי זיהוי כוונתו של ארגון טרור ושאר תומכי ה"חמאס" שעל הסיפון, ולכן שלחו את חיילי השייטת היישר אל מלתעותיהם של קנאים מוסלמים, אחוזי תאוות רצח יהודים, שלא בחלו בשום שיטות כדי לפגוע בחיילי צה"ל, וממשלה וצבא שלא הקדימו רפואה למכה ולא בחרו בשיטות אחרות כדי לשטוף את הפעילים הללו אל הים. אבל המסקנות הללו מחייבות גם את הכנסת לחשבון נפש, איך מרוב דאגה לדמותה הדמוקרטית של מדינת ישראל אפשרנו לגיס חמישי לפעול כאן, בבית הזה, באין מפריע נגד המדינה; איך בשם חופש ביטוי מעוות לגמרי, חולני לגמרי, אפשרנו ועודנו מאפשרים לארגונים וליחידים, לחברי כנסת ולמפלגות, להזדהות בגלוי עם אויבינו הגרועים ביותר, עם ארגוני טרור ורצח. מהבית הזה תמכו חברי כנסת במשט, נתנו לו יד, העלילו עלילות דם נגד חיילי צה"ל. וכשקמו עשרות אזרחים וחברי כנסת שדמם רתח בם לנוכח שיתוף הפעולה הזה עם ארגון טרור, עם כוונות לפגוע במדינת ישראל, והגישו עשרות תלונות לוועדת האתיקה של הכנסת, עשתה חברת הכנסת שלי יחימוביץ, היושבת אתנו – – –
תודה, אדוני. – – – כיושבת-ראש הוועדה עשתה דין לעצמה, והחליטה והיא מחליטה שמונה חודשים לא לדון בתלונות. חברים, אם אנחנו לא נבלום את הגל הזה, הקם עלינו והקם על נפשנו כאן ועכשיו, בפעם הבאה יהיה גרוע יותר. תודה רבה.
תודה. אדוני היושב-ראש, אדוני השר, בתקשורת פורסם כי יהודי שרכש בית בכפר אעבלין בגליל אוים על-ידי שכניו שישרפו אותו אם יעז לישון שם, הותקף באלימות וגורש מהכפר. רצוני לשאול: 1. האם המידע נכון? 2. אם כן – כיצד טופלו תלונותיו במשטרה?
אדוני היושב-ראש, רבותי השרים, חברי חברי הכנסת, לפני שנתיים בערך קיימה סיעת האיחוד הלאומי משא-ומתן קואליציוני עם הליכוד. זה היה לפני המבול. זה היה בתקופה שלליכוד היו עדיין המצע שלו, החוקה שלו; לפני נאום בר-אילן, לפני ההקפאה. סיעת האיחוד הלאומי ביקשה מראש הממשלה שישתתף בפגישה הראשונה, והעלינו שתי דרישות מדיניות: אחת – שמדינה פלסטינית לא תוזכר בקווי היסוד של הממשלה, והשנייה – תבנו ב-E1. ראש הממשלה, שכאמור השתתף בפגישה הראשונה, אמר: נפקיד את התוכניות. אני מצטט מלה במלה ממה ששמענו באוזנינו במשא-ומתן. אמר ראש הממשלה: נפקיד את התוכניות של E1. הפקדת תוכניות בינוי של שכונה חשובה כמו E1, בין מעלה-אדומים לירושלים, זה צעד חשוב ביותר. הערבים מבינים את זה, האמריקנים מבינים את זה, ולכן הנושא עלה באחת מפגישות ההשפלה הראשונות שערך הנשיא אובמה לראש ממשלת ישראל – – –
על זה אנחנו מדברים. ההצעה הזאת עוסקת בבנייה בירושלים, ואם אני אצליח לשכנע אותו, חברי, חבר הכנסת כץ, אתה תהיה ראש ממשלה, אז כדאי שתהיה דרוך.
והנה, לפני כשבוע, ב"ג'זירה-ליקס", אנחנו למדים שאכן זאת היתה הדרישה של אובמה מנתניהו, וראש הממשלה התחייב בפני הנשיא האמריקני לא לבנות ב-E1. מישהו מופתע? איש איננו יכול להיות מופתע שנתניהו לא בונה במעלה-אדומים, אם הוא אפילו לא בונה בירושלים. אדוני היושב-ראש, כידוע לך על-פי הבדיחה החבוטה, מי שלא צם ביום כפור, אין לצפות ממנו לצום בצום גדליה. מי שלא בונה בירושלים, ודאי וודאי שלא יבנה במעלה- אדומים, בגוש-עציון, באריאל, בביתר-עילית. אפילו שונאי ישראל בנו בירושלים, חברי חברי הכנסת. הורדוס היה הגדול שבבוני ירושלים. הוא בנה מקדש לאלוהי ישראל, לא ליופיטר, והכין את הר-הבית לקליטה של מיליון עולי רגל. אנשי שמאל מובהקים בנו בירושלים. טדי קולק בנה ובנה ובנה בירושלים. אפילו אהוד אולמרט – שבסוף השבוע זכינו, והשר איתן ציטט מדבריו בהרחבה, לקרוא את זיכרונותיו על המשא-ומתן עם אבו מאזן, והוא לא מבין עד היום למה אבו מאזן לא קיבל את הצעותיו הנדיבות – אפילו אהוד אולמרט בנה בירושלים. אבל ראש הממשלה נתניהו ושר השיכון אטיאס והשר איתן אינם בונים בירושלים. שנתיים שולטת בנו הממשלה הזאת. במשך שנתיים זקוקה ירושלים בערך ל-9,000 יחידות דיור כדי לשמור על הצרכים הקיימים, לא להתפתח; כדי למנוע בריחת יהודים מירושלים, כדי לשמור על אופיה היהודי של העיר כבירת ישראל, כבירת העם היהודי. חייבים לבנות בירושלים. שום ראש ממשלה עד נתניהו לא העז שלא לבנות בירושלים. חברי, לא לבנות בירושלים זה פשע נגד העם היהודי, לא פחות. אם ביהודה ושומרון הכריז נתניהו על הקפאה לעשרה חודשים, בירושלים הוא חושש להכריז, אבל כך התחייב לאובמה, והוא משתק את פעולתה של הוועדה המחוזית לתכנון ובנייה – לא בגלוי אלא בסוג של פחדנות, בסתר. כי נתניהו הוא לא נגד בנייה בירושלים, חלילה, הוא בעד, אבל מה? הוא לא בונה. במשך שנתיים פרסמה ממשלת נתניהו מכרזים – ואולי שר השיכון יתקן אותי בדבריו – ל-232 יחידות דיור בירושלים – – –
אם זו לא היתה בירת ישראל שגורלה מוטל על כף המאזניים, זו היתה בדיחה. אבל כיוון שזו ירושלים, שאולמרט וחבורתו מבקשים להפוך לבין-לאומית, שציפי לבני ואהוד ברק וליברמן רוצים לתת את מחציתה לערבים, כיוון שזו ירושלים שנתניהו נשבע אלף פעם באחדותה לנצח נצחים, הוא סתם לא בונה בה. ולא לבנות בירושלים זה להמתין שהמציאות תהיה כל כך גרועה עד שלא תהיה ברירה אלא לחלק אותה. כי בינתיים ערבים בונים אלפי יחידות דיור בלתי חוקיות בירושלים, ואנחנו כולנו יודעים שלא נעז להרוס אלפי בתים. אז כיוון שאין שום תוכניות בינוי, לא ליהודים ולא לערבים, הם בונים. היהודים לא בונים. היהודים עוזבים. הערבים מתנחלים בירושלים, מספרם הולך וגדל בירושלים. יהודים עוזבים. אלפי יהודים חיים במרתפים ובחניונים. יהודים חרדים חיים בתנאים שאינם ראויים למגורי אדם – בבירת ישראל. אנחנו יודעים את זה, אנחנו מעודדים במו-ידינו, במו-מחדלינו, את ההגירה היהודית מירושלים. איזה תירוץ יש לזה? ובסוף המציאות תהיה חזקה מאתנו. ובשם מה עושים את כל הדברים האלה? בשם הרגישות. הממשלה הלוא לא יכולה להרשות לעצמה, בשעה שסגן הנשיא האמריקני מבקר בירושלים, להכריז על בנייה נרחבת בירושלים. וגם לא בשעה שמזכירת המדינה האמריקנית מבקרת, וגם לא בזמן שמנהיגת הרוב הדמוקרטי מבקרת בארץ, וגם לא ביום שלישי, או ביום רביעי, או בסתם יום שהגימטריה שלו עולה כדי "לא תבנו בירושלים אף פעם". הלוא תירוצים אפשר למצוא בלי סוף. עוד לא מצאתי פעם אחת שבא נציג של הממשלה לדוכן הזה ואמר: דווקא עכשיו השעה מתאימה לבנות בירושלים. תמיד יבואו ויסבירו לנו: דווקא עכשיו, בגלל הרגישות, אנחנו חייבים לבקר את פעולתה של הוועדה המחוזית לתכנון ובנייה, כדי שלא להיות מופתעים, כדי שלא להיות מובכים, כדי שראש הממשלה שנמצא בדיוק בפגישות כאלה או אחרות, או הקוורטט שמתכנס אי-שם – תמיד יהיו תירוצים, ותמיד תהיה סיבה, מחמת הרגישות, שלא לבנות בירושלים. אבל אנחנו צריכים לפעול כאילו כל הסיבות בעולם מחייבות אותנו לבנות בירושלים. כי העולם באמת לא מקשיב לנו כשאנחנו מקפיאים את הבנייה ביהודה ושומרון; העולם הקשיב לנו כשניצחנו בששת הימים, ולא כשאנחנו נכנעים ונסוגים ומתקפלים. אדוני היושב-ראש, אני יודע שלבך – לבך שלך – נשבר בך כשאתה רואה את ראש ממשלתנו יוצא נגד מה שהמפלגה שלו התחייבה בכתובים לבוחריה. ונתניהו מועל בכל התחייבויותיו; הוא פועל בניגוד למצע הליכוד, בניגוד להבטחותיו לבוחרים. הוא חונק את ההתיישבות ביהודה ובשומרון, אבל ביחס לירושלים הוא גם פועל, כנראה מפחד אובמה, גם נגד הקונסנזוס של הרוב המכריע של אזרחי ישראל היהודים. אבל בידוע שנתניהו – – –
חברי כצל'ה, אתה צריך להיות יותר ממלכתי, אתה עוד מעט ראש הממשלה, אז – –
– – חבל לקרוא קריאות ביניים, לי.
תודה, אדוני היושב-ראש. אני חושב שצדקת בנקודה הזאת. האינטרס של כל תושבי ירושלים הוא שתתקיים בנייה בהיקפים גדולים בעיר. ואני חושב שכמעט כל אזרחי ישראל היהודים היו רוצים לראות בנייה נרחבת גם בשכונות יהודיות מעבר ל"קו הירוק" ההיסטורי של 67' בירושלים, באותן שכונות. זו עמדתן של רוב סיעות הבית הזה. אבל ההקפאה הזאת, שהיא לכאורה בניגוד לקונסנזוס, היא מאוד תמוהה, כי בדרך כלל ראש הממשלה מקפיד לא לפעול בניגוד לקונסנזוס. הוא בודק סקרים. ביהודה ושומרון, כשהוא איננו בונה, הוא מתחבא מאחורי גבו של שר הביטחון – זה הוא האיש הרע, זה הוא שלא נותן לנו לבנות, לאשר תוכניות בנייה ביהודה ושומרון. מאחורי מה הוא מתחבא כשהוא איננו בונה בירושלים? אדוני שר השיכון, הוא מתחבא מאחוריך, והוא מתחבא מאחורי אגודת ישראל, שהבוחרים שלהם חיים בחניונים שגזי הפליטה של המכוניות מחניקים אותם שם, והוא מתחבא מאחורי הבית היהודי, והליכוד, וישראל ביתנו, ששותקים על כך שהממשלה הזאת אינה בונה בירושלים. הלוא אם כל ממשלתו היתה באה ואומרת לו: עד כאן, ירושלים היא הקו האדום, בירושלים תבנו, גם הוא היה בונה בירושלים, למרות הפחד שלו מארצות-הברית, למרות הפחד שלו מהקוורטט, משום שהוא מבין שירושלים, אם אנחנו לא נבנה בה, נאבד אותה. ואם נאבד אותה, לא נוכל להילחם על כל ארץ-ישראל. תודה רבה.
תודה. אדוני היושב-ראש, חברי חברי הכנסת, לפני שלוש שנים, בשעת טיול בנחל תלם, נרצחו שני חיילים בחופשה – עמיחי אחיקם ודוד רובין, השם ייקום דמם. מאז, מדי חודש, יוצא ארגון המתקרא "ארגון דוד ואחיקם" לטיול בהרי יהודה, בהרי בנימין ובשאר חלקי הארץ. ביום ו' האחרון יצאה קבוצה של כ-40 איש, ובהם נערים בני 12 ונשים בנות יותר מ-60, לטיול. הם יצאו מכפר-עציון, וליד תל-גדור הם הותקפו בידי קבוצה של ערבים באבנים, אבל כנראה גם במטעני נפץ, ויכול להיות שגם בירי מנשק חם. הדברים הם בגדר סימן שאלה, משום שהמשטרה עד לרגע זה לא חקרה את הפורעים שתקפו אותם. המטיילים ברחו, ובשעת בריחתם ירו כדי להימלט מסכנת חיים מיידית. תושבי בית-צפא אומרים שנהרג צעיר בן 19. הגופה איננה; אולי נקברה, אבל אין גופה. יש רצח, יש ארבעה עצורים מקרב המטיילים, ואף לא עצור אחד מקרב אלה שהעמידו את חייהם בסכנה. אבל הם במעצר. דוד ואחיקם הוכרזו לאחר מותם כגיבורים, כי הם ירו וניסו להתגונן ולמנוע את הרצח. המטיילים ביום שישי ברוך השם לא נרצחו.
אדוני היושב-ראש, אדוני השר, חברי חברי הכנסת, גג הברזנט מעל חצר תפילת היהודים במערת המכפלה קרס כתוצאה מהגשמים האחרונים. נזקים כבדים נגרמו לספרי הקודש. אני מבקש לשאול: מה ייעשה לקירוי החצר?
אדוני השר, במערה ההרודיאנית בנו מוסלמים, בנו ביזנטים ובנו צלבנים. התרומה של מדינת ישראל לבנייה במערת המכפלה היתה ברזנט. זה עשר שנים קיימות תוכניות מאושרות, גם על-ידי קמ"ט ארכיאולוגיה, לקירוי קבוע. הכסף התקבל כתרומה. מדוע לא יבנו תקרה קבועה? כי ברזנט דינו להיקרע ושוב יישחתו ארון הקודש, הבימה וספרי הקודש. יהודים עומדים בחצר ומתפללים – גם כשהברזנט שלם – בקור ובגשם, עם מטריות, כאשר מטרים ספורים מהם מתפללים מוסלמים באולם-יצחק – מפואר, מחומם, מואר היטב. האם לא הגיע הזמן לבנות תקרה קבועה מעל החצר הזאת?
תודה. אדוני היושב-ראש, אדוני השר, חבר הכנסת זחאלקה דיבר על מצבה החמור של מערכת החינוך בירושלים המזרחית. בלי להקל ראש באף אחד מהטיעונים שלו, אני רוצה להצביע על עוד אספקט חמור אחד בעיני, והוא ש-80,000 תלמידים בירושלים הריבונית לומדים על-פי תוכנית הלימודים הפלסטינית-ירדנית, ולא על-פי תוכנית הלימודים הישראלית. ולו אך מחמת זה, ראוי הדבר לדיון בוועדת החינוך של הכנסת. תודה רבה.
אדוני היושב-ראש, לא מדובר בממצאי המחקר אלא בממצאי המבקר.
תודה. אדוני היושב-ראש, אדוני השר, חברי חברי הכנסת, אם נקשיב למבקר המדינה, ליועץ המשפטי לממשלה, אלוף גלנט – הוא חטא בחמדנות, חטא בראוותנות, אולי גם בתצהיר שקר. אם אני זוכר את האלוף גלנט משירותי הצבאי, הוא גם גיבור ישראל: הוא שחיסל את "הפנתר השחור" בג'נין בשנות ה-90, והוא מצביא "עופרת יצוקה". ועם כל אלה, אם תרצו, הוא גיבור ואנטי-גיבור, והוא גם קורבן, אבל יותר משהוא קורבן של היועץ המשפטי לממשלה או של עיתונות או של מבקר המדינה, להבנתי הוא קורבן של שר הביטחון, של אהוד ברק. אבל לא רק הוא; המדינה כולה קורבן שלו, משום שגם אם פרשת גלנט כמועמד להיות רמטכ"ל הסתיימה, הרי מינוי המחליף נעשה בדרך העקומה ביותר האפשרית. הדבר הטבעי היה להאריך את כהונתו של רב-אלוף אשכנזי. שמעתי את אהוד ברק מתראיין הערב לטלוויזיה ומסביר שהרמטכ"ל הנוכחי לא יכול להמשיך אפילו יום אחד נוסף בגלל בעיות אתיות, וגם בעיות מקצועיות, ועוד דברים שהוא לא רצה לפרט. לא יכול להיות ששנאה תהומית שיש לשר ביטחון לרמטכ"ל שלו גורמת לאי-אמון כזה שאי-אפשר לגשר עליו לחודש או חודשיים נוספים של כהונה. זה בלתי אפשרי, אבל לעשות איזה תהליך לא ראוי לחלוטין ולמנות מישהו לחודש או חודשיים לרמטכ"ל ואחר כך לעקור אותו מכהונת הרמטכ"ל הזמני ולמנות מישהו תחתיו – כל המדינה, הצבא, כל אלה הופכים להיות קורבן לגחמה האישית, לשנאה האישית של שר הביטחון. והתירוץ שנתן שר הביטחון לדבר הזה הוא, שהוא לא רוצה לפרט מה כל כך רע ברב-אלוף אשכנזי כי הוא רוצה לשמור על כבוד מוסד הרמטכ"לות. בשם כבוד מוסד הרמטכ"לות הוא עושה את כל הדברים המשונים והמעוותים הללו. הוא לא היסס לרגע אחד, כשהתגבשה חוות-הדעת המשפטית הזאת, גם לנטוש את גלנט. אנחנו רואים תופעות כאלה. מה שעושה הנשיא אובמה למובארק במצרים, עושה היום שר הביטחון לגלנט, שהיה המועמד שלו, שהוא הריץ אותו. אבל הוא נוטש אותו והולך הלאה, כי הוא היה כלי – הוא היה כלי במאבק נגד אשכנזי ולא יעד בפני עצמו. שמעתי אתמול מפי מישהו שהיה סגן הרמטכ"ל פעם אחת, שאהוד ברק הוא כמו הסלע האדום – איש ממנו חי עוד לא חזר. תודה רבה.
אדוני השר, נודע לי כי בעקבות הנחיית משרד הביטחון נדרשים תושבי יהודה ושומרון המבקשים להתחבר לשירותי אינטרנט, לשלם תוספת של 500–800 ש"ח על הסכום שמשלמים בישראל לכיסוי עלויות "ליווי ביטחוני". רצוני לשאול: 1. האם אישר משרדך את התוספת? 2. אם כן – האם אין בכך משום הפליה לרעה של תושבי יהודה ושומרון? 3. האם יש הצדקה לתוספת המחיר?
לא. אני בהחלט מסתפק בתשובה, ואני מברך את השר עליה.
אדוני היושב-ראש, אדוני סגן השר, חברי חברי הכנסת, לפני כעשרה ימים היתה הכותרת הראשית של עיתון "הארץ": "ליברמן גיבש מפה למדינה פלסטינית בגבולות זמניים. המטרה היא לבלום הכרה בין-לאומית במדינה בגבולות 67'. על-פי הערכות, ישראל תציע לפלסטינים מדינה על 50% מהגדה בלי פינוי יישובים והעברת שטחים נוספים עד חידוש המשא-ומתן". מתחת לזה יש כותרת משנה: "ההפתעה של ביבי". שר החוץ לא הכחיש את הידיעה, ונתניהו שתק. מדוע יצא שר החוץ בתוכנית הזאת? לכאורה, הכותרת מסבירה: כדי לבלום תופעות של סחף בין-לאומי הולכות וגוברות – ראינו את זה במדינות דרום-אמריקה – של הכרה במדינה פלסטינית בגבולות 67', וזאת על בסיס של מה שהערבים טוענים שיש כבר 100 מדינות שהכירו בהם מאז שנות ה-80 של המאה שעברה. אבל, בכנות, אינני מבין איך בולמים תופעות של הכרה חד-צדדית במדינה פלסטינית על-ידי הכרה חד-צדדית במדינה פלסטינית. ההכרה החד-צדדית שהפלסטינים דוחפים אליה היא הפרה בוטה של הסכמי אוסלו; גם בבית הזה ועל קבריהם של 1,500 יהודים מותר לומר: של הסכמי אוסלו הארורים. אבל גם בהסכמים הארורים האלה היתה הבהרה שלשני הצדדים אסור לנקוט פעולות חד-צדדיות. פעולה מדינית להשגת הכרה כזו מצד הפלסטינים זו הפרה בוטה של ההסכמים, הבאת הנושא לעצרת האו"ם זו הפרה בוטה שבעתיים, והבאת הנושא למועצת הביטחון – פי-שבעים-ושבעה. עכשיו, אם זה מה שמטריד את ממשלת ישראל, אז המאבק בתופעה הזאת ייעשה על-ידי מתנה חד-צדדית של מדינה פלסטינית בגבולות זמניים על 50% מהשטח, שטחי A ועוד B ועוד 8% בונוס? מה צריכה להיות התשובה? התשובה ההגיונית של מדינת ישראל היא להודיע היום, שאם המאמצים הפלסטיניים להשגת הכרה חד-צדדית יימשכו, ישראל תשיב עליהם תשובה חד-צדדית אבל יהודית, ישראלית – לא פלסטינית. התשובה שלנו לא תהיה לתת להם, עוד לפני משא-ומתן, 50%, אלא הכרזה שכיוון שהם הפירו את הסכמי אוסלו – הסכמי אוסלו בטלים ומבוטלים. ישראל מחילה את החוק והמשפט הישראלי מהירדן לים. הרשות הפלסטינית – חלק מהסכמי אוסלו – בטלה ומבוטלת. זו תשובה ישראלית. צריך לזכור גם שישראל הציבה את עצמה, מבחינת המשפט הבין-לאומי, במצב בלתי אפשרי לחלוטין. החלנו את החוק על ירושלים ועל רמת-הגולן, אבל יהודה ושומרון נשארו בבחינת שטח הפקר – שטח בתפיסה לוחמתית אבל שטח הפקר. לנו אין תביעות בעלות עליו. אנחנו אומרים: במשא-ומתן עתידי אנחנו נעלה את תביעותינו. אולי נרצה 6% חילופי שטחים, אולי יותר ואולי פחות. אחד המרבה ואחד הממעיט. אבל לכאורה, לישראל אין תביעות על כל השטח. שטח הפקר – אנחנו שולטים בו בכוח צבא. לפלסטינים יש  תביעה על 100% השטח. בעיני העולם – שטח הפקר שרק צד אחד תובע עליו בעלות. לפיכך, מובן שיש סחף בין-לאומי הולך וגובר, בהיעדר הסכם, להכיר בתביעה שלהם. אין צד שני. מול צעד חד-צדדי ישראל צריכה להכריז צעד חד-צדדי – סיפוח. אבל, ההצעה של השר ליברמן להציע חד-צדדית מדינה בגבולות זמניים על 50% מהשטח? לא למדנו כלום מהנסיגה החד-צדדית מלבנון? מה שקרה שם הוא שעכשיו ה"חיזבאללה" שולט בלבנון. לא למדנו דבר? לא למדנו דבר מהנסיגה החד-צדדית מעזה, שעכשיו ה"חמאס" שולט שם? ובעקבות זה שישראל השתמשה בזכות ההגנה העצמית שלה והחזירה מהלומה, אחרי אלפי רקטות, קיבלנו את דוח-גולדסטון, ואנחנו כבר נלחמים בהם בידיים קשורות, כי לא נעז כל כך מהר לצאת ולהלום בהם שוב. לא למדנו דבר מנסיגות חד-צדדיות? במאמר מוסגר, אדוני היושב-ראש, אדוני סגן השר, בכל פעם שאנחנו צופים גל של התבטאויות לאומיות מאוד – יש שהיו אומרים, מתלהמות מאוד – של השר ליברמן כנגד ערביי ישראל, כנגד ערביי יהודה ושומרון, כנגד מדינות שונאות ישראל, גל חקיקה שבבית הזה יש כאלה הקוראים לה גזענית – אני רועד מפחד. כי אני כבר מכיר את השר ליברמן, ואני יודע שבכל פעם שהוא פונה מאוד ימינה בהבל פיו, הוא הולך מאוד שמאלה בתוכניות המדיניות שלו. ואנחנו רואים הצעות לחלוקת ירושלים ולהכרה במדינה פלסטינית – גם במצע המפלגה. אחרי שכלפי חוץ הוא מצטייר כמאוד לאומי, זולל ערבים לארוחת בוקר, בתוכניות המדיניות הוא הרבה שמאלה מהליכוד; הוא כבר קרוב מאוד לקדימה. אז אני מפחד כל פעם שאני שומע מהכיוון הזה גל של הצעות מאוד מאוד לאומיות וחזקות. אני יודע מה יבוא בעקבותיהן, כי צריך לבנות תדמית ימנית כדי לדחוף תוכניות שמאליות. אבל אירועי הימים האחרונים – מתוניסיה, מצנעא, מביירות, ועכשיו ברחובות קהיר – צריכים להאיר את עינינו באופן חד מאוד, באופציה העולה מתוך ההתרחשויות האלה. גם בדמשק רועדים וגם ברבת-עמון רועדים. רק שבדמשק יודעים שאם הסורים יצאו לרחובות, יירו בהם ויהיה שקט. ברבת-עמון יודעים שהם לא יוכלו לירות. ברבת-עמון יודעים שאם עשרות אלפים או מאות אלפי פלסטינים יצאו לרחובות, בית-המלוכה ההאשמי ייפול. והפלסטינים בירדן יחזירו את בית-המלוכה ההאשמי לכור מחצבתו, לערב-הסעודית – אם הם יהיו מוכנים לקבל אותם. הסיכוי היחיד לבית-המלוכה ההאשמי לשרוד הוא שהמלך עבדאללה השני יחזור על מה שאמר אביו חוסיין ב-26 בדצמבר 1981 בריאיון לעיתון "אל-ערבייה": ירדן היא פלסטין, פלסטין היא ירדן, וכל מי שאומר אחרת הוא בוגד. לא הימין המתלהם בכנסת אומר את זה; המלך חוסיין, אבא שלו, אמר את זה. אם הוא מעיד על ירדן שהיא פלסטין ופלסטין שהיא ירדן – מה שיכול להציל היום את בית-המלוכה ההאשמי ממה שאנחנו רואים ברחובות קהיר, כדי שרחובות עמאן לא ייראו כרחובות קהיר, זו הצהרה שלו שירדן היא מדינת הלאום הפלסטיני. אנחנו זקוקים לזה כדי להחליש את התביעה הבין-לאומית לתת לפלסטינים מדינה. הנה, תהיה להם מדינה. כי אם אנחנו נזדרז לתת להם מדינה, אפילו על חצי יהודה ושומרון – רק כמקדמה, כמפרעה, על מה שהם יקבלו אחר כך במשא-ומתן – תהיה להם מדינה פלסטינית בעמאן. שום דבר לא יוכל להציל את בית-המלוכה ההאשמי אם הוא לא יבלום את התהליך עכשיו – לא על-ידי החלפת ממשלה קוסמטית או 200 מיליוני דינרים לסובסידיות. זה לא יעצור אותם. מה שיעצור אותם זה אם הפלסטינים יזהו במלך הזה את שליטם הלאומי. לא שליט זר. בשביל זה הוא צריך להכריז על ירדן כמדינת הלאום הפלסטינית. פה נפגשים האינטרס של ישראל למנוע את הקמתה של המדינה הפלסטינית עם האינטרס של ירדן – בדיוק אותו אינטרס שהיה לישראל ולירדן ב-1948, כשעבדאללה, אבי סבו של עבדאללה הנוכחי, פלש ליהודה ושומרון – לא כדי למחוק את מדינת ישראל אלא כדי למנוע את הקמתה של מדינת המופתי ביהודה ושומרון. הם זוכרים את זה והם יודעים את זה. גם הפלסטינים זוכרים את זה. התוכנית "ירדן היא פלסטין" הופכת להיות הרבה יותר רלוונטית בשעה הזאת, בימים האלה, מאשר היתה אי-פעם בעשורים האחרונים. תודה רבה.
"אם" יכול להיות גם בעוד שבועיים?
חס וחלילה. הדברים מדויקים, והם על סמך תדריך של השר ליברמן לעיתון "הארץ". הדברים ידועים לי.
ידועים לי; לא השערה. והם הוצלבו גם על-ידי שרים אחרים בממשלה, גם על-ידי שרים מ"השביעייה". הדברים מדויקים, לצערי.
אדוני היושב-ראש, תודה, אדוני השר, חברי חברי הכנסת, ביקשתי לייחד את דברי לחשיבות החינוך לזהות יהודית דווקא בחינוך הממלכתי. לפני למעלה מ-3,000 שנה חצה עם ישראל, בפיקודו של יהושע, את הירדן, ולאחר מה שעשה ביריחו ובעי פנה אל הרי שומרון, עלה אל הר עיבל, בנה מזבח. חידשו את הברית, סיפרו לבני ישראל שוב מה יקרה אם יקיימו את הברית ומה יקרה אם לא יקיימו אותה. משם יצאו לכבוש את ארץ-ישראל. לפני 20 או 30 שנה הגיע ארכיאולוג בשם אדם זרטל אל כתף הר עיבל, לאחר שזיהה בצילומי אוויר גל אבנים מרובע. חפר במקום במשך כמה עונות, חשף מזבח עם כבש שעליו עולים במזבח, מצא שרידים של מאות עצמות, כולן של בהמות טהורות, חרסים, והגיע למסקנה שהאתר הזה הוא האתר של המזבח שבנו יהושע ובני ישראל לאחר שחצו את הירדן ונכנסו ארצה. גיל העצמות, פחמן 14, העובדה שאלה עצמות של בהמות טהורות, מבנה המזבח – כמו שכתוב: כי לא תעלו במעלות על מזבחי – אחד לאחד. זכיתי להגיע למקום. זה לא פשוט היום להגיע, חלק מהציר עובר דרך שטח B, והיה צריך ליווי של איזה ג'יפ צבאי לשם. והמקום הוא נורא הוד, כמו שכתוב. אני רואה את המבנה הזה ונוגע באבנים ונפעם, משום שזו באמת הזדמנות נדירה לראות פרק בתנ"ך כפי שהוא. אני מנסה להעביר את ההתרגשות הזו שלי לאחד החיילים שליוו אותי לשם, ואני אומר להם: אין הרבה עמים בעולם שיכולים ממש לנגוע באבנים שלפני למעלה מ-3,000 שנה מתוארות אחת לאחת בתנ"ך. נראה שהחייל הזה לא ממש נדבק בהתלהבות שלי. הוא אומר לי: תגיד לי, מנין לי לדעת שכל מה שאתה אומר זה נכון? שזה באמת המזבח? אני אומר לו: תשמע, פחמן 14, עצמות, בהמות, אבנים, לא תעלו במעלות – מסביר לו. הוא אומר לי: לא, לא, לא. הבנתי אותך, אבל תגיד לי, אולי בא איזה ארכיאולוג – אתה אמרת קוראים לו אדם זרטל, נניח – ומצא גל אבנים, סידר אותן, בנה שיפוע, סידר את הכול, פיזר קצת עצמות ואז בא ואומר: מצאתי את המזבח של יהושע. אני אומר לו: תראה, זה לא ככה. תראה את הקו השחור שיש פה על הדופן של המזבח. עד כאן, עד הקו השחור הזה, זה כמו שהוא מצא את זה כשהוא הגיע לשטח. מכאן ואילך הוא שחזר את זה. אני אומר לו: זה בדיוק כמו במחסני המזון הארוכים במצדה, ששמה יש קו כזה שחור, בדיוק מאיפה הנדבך ועד איפה בנו. אז הוא שואל אותי: מה זה מצדה? אז אני מבין שקפצתי כיתה. מרוב הפתעה נעתקו המלים מפי, לא ידעתי להגדיר "מצדה". איך מגדירים "מצדה"? אני אומר לו: מה זאת אומרת מה זה מצדה? מצדה של ים-המלח, נו. לא שמע. אני אומר לו: לא יכול להיות שלא היית במצדה. גמרת תיכון בארץ? הוא אומר לי: כן. לא היית בתנועת נוער? הוא אומר: כן, אני הייתי ב"מחנות העולים". וההורים לא לקחו אותך לטייל? אז הוא אומר: דווקא ההורים שלי חברים ב"טייל וסייר במרחבי ישראל", כל סוף שבוע היו לוקחים אותי לטיול. אני אומר לו: לא יכול להיות שלא היית במצדה. לא היית בטיול בית-ספר למצדה? הוא כבר ממש התעצבן עלי. הוא אומר לי: תשמע, אני לא יודע מי אתה ומה הדברים שמדאיגים אותך, אתה כנראה לא יודע מה זה נוער. נוסעים לטיול, יושבים מאחור, אוכלים "ביסלי" ו"במבה" ובערב יהיה מלון ונשתה. זה מה שאנחנו יודעים. אולי הייתי במצדה, אולי, אבל כל הזמן מדברים שם ברמקול, לך תקשיב להם. הם מפריעים לנו לשמוע מוזיקה. אנחנו לא באמת יודעים איפה אנחנו. הבנתי שבאמת, כשניסיתי לשתף אותו בהתלהבות שלי ממזבח יהושע בהר עיבל קפצתי כיתה, כי יכול להיות בוגר, מהוד-השרון, לא מאיזו שכבת מצוקה, שהמנהלת הרעה הורידה אותו מהאוטובוס ביום של הטיול, כי ההורים, לא היה כסף לשלם בשביל הטיול – שמענו גם סיפורים כאלה. מישהו שהוא במרכז החינוך שלנו. ויכול להיות שהוא לא היה במצדה, או, אם היה, אז מה ששמע שם לא עשה עליו שום רושם. הוא, לפחות, לא יודע שהוא היה שם. אלה הדברים, שלי הפנו איזשהו זרקור לגבי המטען שאתו יוצאים תלמידים מהחינוך הממלכתי בארץ. לפני כמה שנים שמענו – אני לא יודע אם זה עדיין נכון – ש-50% מהמתגייסים לצה"ל לא ביקרו בירושלים במהלך כל שנות לימודיהם. אני מקווה שהדבר הזה לפחות השתנה. לכן, מה שמטריד אותי זה לא מה שסופגים ילדים בחינוך הדתי לגווניו ולסוגיו – זה יותר טוב מזה, בתחום הזה של זהות יהודית. הבסיס המשותף לזהות היהודית שלנו, עדיין לכולנו, לכאלה שמקיימים מצוות ולכאלה שמקיימים יותר מצוות, זה התנ"ך. התנ"ך הוא עדיין המכנה המשותף. אני לא מדבר על כל הנדבכים שאחריו, של האגדה וההלכה והפוסקים והדורות שלאחר מכן ואוצר הספרות והשירה והתרבות היהודית של הדורות המאוחרים. התנ"ך הוא עדיין המכנה המשותף. אבל כשמלמדים תנ"ך ומפרקים אותו לגורמים, אטומיזציה של החומר, כשמלמדים אותו כמו טקסט ספרותי השוואתי או משפטי השוואתי או היסטורי השוואתי – באמת מעניין את הסבתא שלי מה ההבדל בין סיפור המבול לסיפור גילגמש, או מה ההבדל בין חוקי חמורבי לחוקי המקרא. זה לא מה שחשוב, זה לא מה שהילד ייקח אתו משיעורי התנ"ך. אם כך ילמדו אותו תנ"ך, הוא ישנא תנ"ך, הוא ישתעמם בלימודי התנ"ך. הדברים האלה הם בידינו והם פשוטים מאוד. אפשר ללמד את הבסיס המשותף של זהות יהודית גם בחינוך הממלכתי, גם כשזה לא בא עם כל המטען האמוני. אפשר לתת הרבה יותר, וזה, במידה רבה מאוד, יקבע איזה מין זהות יהודית – יהיו גם אלה שלא יהיו בכיתה למתקדמים, אבל לפחות שהמכנה המשותף, שהבסיס שלנו, יהיה על סמך ידיעה והכרת הזהות שלנו. תודה רבה.
תודה. אדוני היושב-ראש, רבותי השרים, חברי חברי הכנסת, בראשית דברי אני מבקש להתנצל על כך שאני מדבר אחרי חבר הכנסת נסים זאב ופוגע במסורות מקודשות כמעט בבית הזה.
פוגע בצביון, פוגע בכול. בתפילת וידוי ביום כיפור אני אכה גם על החטא הזה. על כל פנים, אנחנו חמש שנים וחצי לאחר ההתנתקות, ומביאים היום להצבעה את תיקון מס' 3 לחוק ההתנתקות. הוא, כנראה, לא התיקון האחרון שיגיע לבית הזה, משום שאנחנו עדיין רחוקים מפתרון לכל מתיישב, שהובטח בזמנו על-ידי ראש הממשלה שרון. את הרווחים הביטחוניים הגדולים לישראל, שהובטחו לנו לפני ההתנתקות, ראינו כולנו, אכלנו את הפירות הבאושים שלהם, בוודאי בדרום הארץ, בוודאי במהלך "עופרת יצוקה", ובל אחטא בשפתי, כנראה נזדקק לעוד כמה עופרות יצוקות מהסוג הזה, לפני שבאמת יבואו שלום ושלווה לדרום הארץ. הירי נמשך מאותו בסיס טרור שהוקם לתפארה במהלך ההתנתקות. אבל אני רוצה להסב את תשומת לבכם עוד לשתי נקודות. במהלך ההתנתקות גורשו מבתיהם כ-8,000 מתיישבים יהודים, וההוצאות ליישובם ולשיקומם עולות כבר, לפי חישובי, למעלה מ-5 מיליארד שקלים. אני שומע שעדיין יש בינינו כאלה המשתעשעים ברעיון הקמת מדינה פלסטינית ביהודה ושומרון, וגם לדעתם של אלו המציעים חילופי שטחים, כדי להכליל גושי התיישבות בתחומיה של מדינת ישראל – למעלה מ-100,000 מתיישבים ביהודה ושומרון מתוך 327,000 המתיישבים היהודים שם נמצאים מחוץ לגושי ההתיישבות. תעשו חשבון כמה יעלה פינוי כזה, או גירוש כזה – 50 מיליארד, 60 מיליארד?
אני מקווה ואומר אמן אחריך, אבל אנחנו שומעים את הקולות, ואני רק מסב את תשומת לבה של הכנסת אל המספרים הצפויים הללו. אנחנו צריכים גם לזכור שמתיישבי גוש-קטיף התיישבו באזורי ספר רחוקים, בגוש-חלוצית, בחבל-לכיש. מסתבר, על-פי הפרסומים, בריאיון עם אהוד אולמרט שהתפרסם לאחרונה, או בקטעים מספרו, ששוב המתיישבים הללו, הפעם בתחומי "הקו הירוק", מהווים מכשול לאותן תוכניות הזויות של חילופי שטחים שמציעים עם מדינה פלסטינית עתידית כזו או אחרת. שוב שטחים שהוצעו על-ידי ראש הממשלה לשעבר אולמרט לפלסטינים נמצאו תפוסים על-ידי מתיישבי גוש-קטיף לשעבר, חס וחלילה שמישהו ידבר שוב על גירושם. תודה, אדוני היושב-ראש.
אדוני היושב-ראש, תודה, כבוד השר, ב-21 ביולי בשנה שעברה השבת על שאילתא שלי במליאה בנושא השוואת התייחסות בג"ץ לעתירות ארגוני ימין וארגוני שמאל. בתשובתך ענית כי העברת את הדוח להתייחסות הנהלת בית-המשפט, וכשתקבל את התייחסותם תעביר אותה לעיוני. רצוני לשאול: 1. האם קיבלת התייחסות הנהלת בתי-המשפט? 2. מה ייעשה כדי לתקן את העיוותים שהתגלו בדוח "רגבים"? תודה.
תודה, אדוני השר. אני מניח שאתה מניח שלו הייתי מקבל את התשובה, לא הייתי פונה בשאילתא חוזרת. אני הייתי מצפה שכשהגיעה השאילתא החוזרת למשרדך, היו אומרים לי: תקלה בדואר, הנה התשובה שוב. צר לי שזה לא קרה.
תודה. אדוני היושב-ראש, גבירותי ורבותי השרים, חברי חברי הכנסת, החוק הזה לא היה מגיע היום להצבעה לולא היה שר הביטחון מצפצף על הכנסת באופן עקבי. אני חוזר ואומר, החוק הזה היה מיותר לו שר הביטחון היה מכבד את כנסת ישראל, מכבד את התקנון, מכבד את החוק. שר הביטחון בישראל, לו היה מכבד את החוק, לו היה מכבד את הכנסת, לא היה צורך בחוק הזה. אני מבקש לפרט.
אנחנו נגד חוקים פרסונליים, אבל החוק הזה מצטמצם במידה רבה בוועדת החוץ והביטחון, משום ששם צפה בעיה שכמעט אינה קיימת – – –
– – – כמעט אינה קיימת בוועדות אחרות. מה אומר החוק, בקצרה? כי ברור לי שהממשלה תבוא וכלאחר יד תרצה להפיל את החוק, לא מטעמים עקרוניים, אלא מטעמים של הגנה על שר הביטחון, ולא דבר אחר חוץ מזה. החוק אומר שוועדה מוועדות הכנסת תהיה רשאית במסגרת מילוי תפקידיה לזמן נושא משרה או ממלא תפקיד בשירות המדינה, ברשות מקומית או בתאגיד שהוקם בחוק או בגוף אחר שייקבע. נושאי משרה כאלה – – –
נושאי משרה כאלה, נוסף על מה שכבר מנוי בחוק, הם ראשי מועצות דתיות, חברה ממשלתית, תאגיד עירוני וגוף מבוקר אחר כמשמעותו בחוק מבקר המדינה. הזימון ייעשה באמצעות או בידיעת השר, והשר, כידוע לכם, רשאי להודיע שהוא עצמו יופיע במקום מי שזומן, והוא גם חייב לבוא ולהציג נתונים ומסמכים כשהוא נדרש. מעבר לזה, מבקשת הצעת החוק הזאת שוועדת החוץ והביטחון, ברוב חבריה, תוכל להחליט – אני ממש לא מסוגל, אני לא שומע את עצמי.
במפורט מציינת הצעת החוק שוועדת החוץ והביטחון תוכל, ברוב חבריה, להחליט שנוסף על השר היא מזמנת גם נושא משרה ספציפי בתוך מערכת הביטחון כדי לשמוע את דבריו ואת הנתונים שהוא מציג. עכשיו אני אספר לכם איך החוק הזה נולד; יושב-ראש הקואליציה, חברי זאב אלקין, שחתום על החוק הזה וכנראה יצביע היום נגדו, יוכל לאשר את דברי. לפני כשנה וחצי בוועדת משנה לאיו"ש ביקשנו נתונים בנושא בנייה והריסה ואכיפת חוקים וסירבו להציג לנו את הנתונים. החלטנו לזמן את שר הביטחון לוועדה. שר הביטחון לא הגיע. החלטנו לזמן אנשים מתוך משרדו, והם לא הגיעו, כי הם קיבלו הוראה משר הביטחון שלא להתייצב. ולמרות מה שכתוב בחוק, שר הביטחון לא התייצב במקומם. ביקשתי את הנתונים דרך הממ"מ של הכנסת. לפני למעלה משנה ביקשנו נתונים. מה עונה משרד הביטחון? דבר ראשון, הם מבקשים לדעת מי פנה לממ"מ ולמה הוא צריך את הנתונים. בניגוד לחוק. אבל נניח – ואני הסכמתי שיעבירו להם את שמי ואת הסיבה שאני זקוק לנתונים. מאז, שנה תמימה משרד הביטחון לועג לכנסת, לא מעביר את הנתונים הנדרשים, אומר שאי-אפשר להשיג אותם ושזה הרבה עבודה. אחרי שנה שולח אותנו בחלק מהנתונים למשרד הפנים. אחר כך הוא מספר לנו שהנתונים רגישים ואי-אפשר להציג אותם, אבל באותו שבוע הוא הולך לבג"ץ ומציג חלק מהנתונים לפורום גלוי לגמרי. מדובר ברמיסת הכנסת על-ידי שר הביטחון, כי הוא לא סופר את הבית הזה. מתי ראינו אותו פה בפעם האחרונה? מתי שמענו אותו עונה על שאילתות? אבל מילא, החוק לא  מחייב. אבל החוק מחייב אותו לבוא לוועדה כשמזמנים אותו. השבוע הוא היה אמור להגיע לוועדת החוץ והביטחון של הכנסת, ומרח אותה ולא הגיע – בעניין מינוי הרמטכ"ל. לפני שלושה שבועות – לו היה פה חברנו  היה יכול לאשר – הוא זימן אותו לוועדה לביקורת המדינה. ועונה שר הביטחון בכתב שאם הרמטכ"ל מופיע בוועדה, הוא לא ישתתף בהצגה לתקשורת. והוא לא בא לוועדה לביקורת המדינה. חברי הכנסת, אנחנו נתקלים במשרד ממשלתי, מהחשובים ביותר שיש. אנחנו חייבים, על-פי המבנה הדמוקרטי של ישראל, לתפקד כרשות מפקחת על הרשות המבצעת. וכשאנחנו נדרשים לתפקידנו זה, מזמנים בעלי תפקידים, הם לא מגיעים, בהוראת שר הביטחון. ועל-פי החוק הוא צריך לבוא ולהתייצב במקומם, והוא לא מגיע. לא נתקלנו בבעיות האלה בוועדות אחרות. כשרצינו לשמוע מנהלי בתי-חולים או מנהלי מחלקות, פגיות או טיפול נמרץ, הם הגיעו לוועדת העבודה, הרווחה והבריאות, ואיש לא סבר שצריך למנוע מהם להופיע שם. כשרצינו לקבל נתונים, קיבלנו אותם. אבל כשהממ"מ של הכנסת מגיש 28 בקשות בשנה לקבל נתונים ממשרד הביטחון, רק שבע מהן – רק שבע מהן – זוכות לתשובה בלוח הזמנים של 30 יום הקבוע בחוק. וגם מתוך השבע האלה, חלק מהתשובות זה שאי-אפשר להעביר את הנתונים. ואחת התשובות זה של היועץ הכספי לרמטכ"ל, שמביע כעס על עצם השאלה. היועץ הכספי לרמטכ"ל, פקיד ציבור, כותב במכתב מפורסם שאומר לנו: הוא מביע כעס על עצם השאלה ועל עצם העיסוק בנושא. כשוועדה מוועדות הכנסת, ועדה משותפת לוועדת החוץ והביטחון ולוועדת הכספים, צריכה לקבל נתונים כדי להחליט על תקציב משרד הביטחון, הוא מביע כעס שאנחנו שואלים אותו שאלה. זה לא היועץ הכספי לרמטכ"ל, זה רוח המפקד, זו רוחו של שר הביטחון שנושבת, בזלזול בוטה, בכנסת. אדוני יושב-ראש הכנסת, אתה פנית במכתב לשר הביטחון, עם תלונות מפורטות על גרירת רגליים במשך שנה במתן תשובה לשאלה ספציפית, פשוטה, נתונים. ואתה מקבל תשובה שבאמת, אין הדפוס סובל אותה, משום שהיא עושה פלסתר את הנתונים שאנחנו מעבירים בתלונה שלנו ומתעלמת מהעובדות. מספרת: באמת קיבלנו לפני חודש בקשה – הם רק שוכחים לציין שה"לפני חודש" הזה היה כתזכורת על לפני חודשיים, וה"לפני חודשיים" היה תזכורת על לפני שישה חודשים ולפני שנה.
אני מסכים אתך, ואם זאת תהיה הסתייגות הממשלה – – –
אדוני היושב-ראש, אני בוודאי – – –
אני מאוד מכבד את יושב-ראש הכנסת, ואף-על-פי שלוז החוק איננו התייצבותו של השר אלא העובדה שהשר מונע מאנשי משרדו להתייצב ובאותו זמן גם הוא לא בא במקומם – מותר לו לבוא במקומם, אבל הוא גם מונע מקצין פלוני או מראש אגף פלוני לבוא, וגם הוא בעצמו לא בא. מגיע רב-סרן, קורא לנו הודעה וגם אומר לנו שאסור לו להגיד יותר מזה. ואני מדבר על דברים כהווייתם, על דברים שהיו בוועדות משנה חסויות. לכן הבעיה היא לא רק התייצבותו של שר בשלוש ועדות במקביל.
אני מקבל את הצעתך, אדוני היושב-ראש.
אני מקבל. אני לא יודע אם שר המשפטים יקבל.
אני רק רוצה לסיים במשפט. אני לא אחזור – אם השר יקבל, אני אקבל את זה כהצעה לסדר-היום, אני בוודאי לא אחזור. העניין של נוכחות או אי-נוכחות, הופעה או אי-הופעה, קיום או אי-קיום, הוא סוגיה קשה מאוד. מספרים על הרבי מקוצק שפעם רב לילה שלם עם איזה אפיקורוס, והוא כמעט שכנע אותו שהקדוש-ברוך-הוא קיים. אבל בסוף האפיקורוס התרגז: ומה אם הוא בכלל לא קיים? אמר לו הקוצקער: רק הוא יתברך יכול להרשות לעצמו שלא להיות קיים. בני-תמותה חייבים להיות קיימים. תודה.
אדוני היושב-ראש, תודה רבה, אדוני השר, חברי חברי הכנסת, כרופא יצא לי לא פעם להתלבט מה הבעיה העיקרית של החולה – האם הגידול הממאיר שממנו הוא סובל או דלקת הריאות המשנית, שבאה בעקבותיו ומסכנת כרגע את חייו. בדיון ששמענו היום אני מתלבט מה גדול ממה – הצביעות או החוצפה. באמת, השאלה מה יהרוג אותנו קודם, החוצפה לבוא להגיד על יהודים שבאים לגור בירושלים שזה יצית תבערה – – –
זה לא ירושלים, אז מה אתה עושה פה? זה ירושלים.
זה לא ירושלים, מצוין. לא ירושלים.
אל-קודס שלך היא ירושלים שלי, וירושלים שלי תישאר כזאת, גם אם תקרא לה בעשרה שמות אחרים. ניסו לקרוא לה איליה קפיטולינה ונעלמו מעל במת ההיסטוריה, ניסו לקרוא לה בהרבה שמות ונעלמו. גם השם אל-קודס יימחה מההיסטוריה. זה לא יעזור לך, ירושלים היא ירושלים 4,000 שנה, אבל זה לא הוויכוח. הוויכוח, האם מי שבא למחות נגד מכתב הרבנים, ושמענו אנשים לא רק מהשמאל הישראלי, גם מהימין הישראלי, מוחים נגד מכתב הרבנים ואומרים: לא יעלה על הדעת שנבוא ונגדיר ציבור שאסור לו לגור בצפת. אותם אנשים באים ואומרים: לא יגורו יהודים בשכונת שמעון-הצדיק, ומשתתפים בהפגנה ביפו ואומרים: לא יגורו יהודים ביפו. הצביעות כנראה תהרוג אותנו לפני החוצפה. חברי חבר הכנסת חיים אורון, העיר העתיקה, הרובע היהודי בירושלים, גם שם זה תבערה? גם שם אסור, להבנתך, ליהודים לגור? אסור היה לחזור לרובע היהודי, לשקם את הבתים שנשדדו מאתנו וגרו בהם, או שזה בסדר, ושכונת התימנים לא? זה בסדר, ושכונת שמעון-הצדיק לא? איפה אתה שם את הגבול לצביעות הזאת? אני לא רוצה להאריך באמת, הלוא הדברים הם מגוחכים לגמרי, הגיעו לאבסורד מוחלט, לבוא להילחם נגד הגזענות, נגד הפאשיזם, נגד אלה שקוראים לא להשכיר דירות לערבים, אבל לבוא להגיד ירושלים, שמעון-הצדיק "יודנריין" – זה – – –
צפת זה גזענות, ירושלים "יודנריין" זה בסדר.
חס וחלילה, ואני מזהיר את כל אלה שראיתי משתתפים בהפגנה ביפו, חלקם אנשים שראיתי שהם גרים בבתים שהם קנו במחיר מציאה לפני 40 שנה, רכוש נטוש ביפו – זה האקוויוולנט, הרכוש הנטוש ביפו זה בקעה בירושלים.
אני רואה שאני מרגיז אתכם. חלק מיפי הנפש של השמאל גרים בבתים ערביים ביפו. הם קנו אותם לפני 40 שנה במחיר מציאה ועכשיו הם משתתפים בהפגנה עם הערבים נגד התיישבות יהודים ביפו. הם הבאים בתור, הם הבאים בתור. מי שלא מבין – – –
בקעה שלי ושמעון-הצדיק שלי וירושלים שלי וארץ-ישראל שלי, כי אני נגד הכיבוש הערבי של ארץ-ישראל.
רק דבר אחד, אין לי באמת ויכוח עם חברי הכנסת הערבים שדיברו כאן, אבל, חבר הכנסת אורון, אם הצביעות היתה מחלה כואבת, אתה כל החיים היית בגבס. תודה רבה.
נכון, אני לא צבוע, כי ארץ-ישראל שלי.
אדוני היושב-ראש, תודה, אדוני השר, חברי חברי הכנסת, הממשלה מטילה גזירות כהרגלה – לא הממשלה הראשונה ולא השנייה – גזירות על מים, ועל חשמל, ועל דלק, ועל קמח; גזירות. כל הממשלות עשו את זה בעבר, אחת הרבתה, ואחת המעיטה, אבל מה קרה שהממשלה הפעם חזרה בה לפחות לגבי מקצת הגזירות והסירה אותן, או הקלה מהן? יש אומרים: אימת כיכר תחריר נפלה על הממשלה, שמא שוועת ההמונים תועתק לכיכרות שלנו, ויבואו וירעידו את אמות הסִפים גם בביתנו. יש אומרים: אימת כיכר תחריר נפלה על חלק מנבחרי הציבור שלנו, אותם אלה – יש לומר ביושר רב – שבצביעות רבה הצביעו לפני כמה שבועות בתמיכה בחלק מהגזירות, בתקציב הדו-שנתי שכולל חלק מההעלאות והגזירות הללו, ועכשיו שמעו את אנקת ההמונים ופחדו מאפקט כיכר תחריר, ושלושה שבועות או ארבעה שבועות או חמישה שבועות לאחר שתמכו בכל הגזירות האלה קפצו כטרמפיסטים על עגלת המשוועים והזועקים וגם הם קמו לזעוק – הנה, התייקרו המים, והחשמל, והדלק והקמח. בין כה וכה אנחנו מבינים שיש כאן חדשות רעות וחדשות טובות. החדשות הרעות הן שהממשלה רעה, היא מטילה גזירות על העם; והחדשות הטובות הן שהממשלה חלשה, כלומר היא גם יכולה לחזור בה מחלק מהגזירות שהטילה. עכשיו, אנחנו ראינו תופעה דומה בשנה האחרונה, בשנה וחצי האחרונות – ממשלת ישראל הטילה גזירות על הבנייה היהודית ביהודה ושומרון; הקפיאה את הבנייה היהודית ביהודה ובשומרון, והסבירו לנו שזה קשה, וחסר תקדים, וחד-פעמי. לפני כמה שבועות שמעתי את ראש הממשלה – במו-אוזני שמעתיו – אומר שהנשיא אובמה לחץ, והוא היה מוכן להאריך את ההקפאה בשלושה חודשים נוספים. אנחנו ידענו שהוא היה מוכן להאריך את ההקפאה, ולכן הפעלנו את כל הלחץ שידענו – אנשי שדולת ארץ-ישראל בכנסת – הפעלנו את כל הלחץ שידענו; גייסנו שרים, גייסנו חברי כנסת, מרבית חברי סיעת הליכוד חתמו על מכתב לראש הממשלה, ואכן, ראש הממשלה, שהתחייב לנשיא אובמה לקבל את הגזירה הזאת, גם הוסיף תנאי ואמר שאת כל המתנות שהנשיא אובמה הבטיח לנו כתמורה על הארכת ההקפאה, כזכור – שהיתה חד-פעמית – כתמורה על הארכתה, הוא מבקש בכתב, שגם יכתוב לנו את כל המתנות הללו בצ'ק שאי-אפשר לחזור בו. הנשיא אובמה שקל והחליט שלא כדאית לו העסקה הזאת וויתר על המתנות וויתר על המשך ההקפאה. מה זה מלמד אותנו? שממשלה יכולה להיות גם רעה וגם חלשה, גם להתכופף תחת הלחץ שמפעילים חברי הכנסת. אני קורא לכל חברי הכנסת נאמני ארץ-ישראל, בקואליציה, באופוזיציה, באשר הם, לא להתבייש, להפעיל את כוחם שהתגלה עתה, כשהממשלה קשובה ונכנעת גם ללחצים מבית, גם בנושאי ארץ-ישראל. וכאשר סוגיית הקפאת הבנייה ביהודה ושומרון, ההקפאה של הבנייה הממשלתית עדיין שוררת – שר הביטחון מסרב לחתום על תוכניות בנייה חדשות; בירושלים בונים מעט מזעיר, בירושלים בקושי בונים 10% מהצרכים השנתיים לגידול האוכלוסייה בירושלים.
את הכוח הזה אפשר להפעיל לא רק בלחם ומים ודלק, אפשר גם להפעיל אותו במאבק על ארץ-ישראל. תודה רבה.
אדוני היושב-ראש, תודה, השר, חברי חברי הכנסת, לפני כמה חודשים היה בחיפה פסטיבל קירוב לבבות. הגיע זמר, זמר ראפ ערבי, שר באנגלית שיר לאמור: אני ערבי גאה, אני מחבל מתאבד, אני ארצח את אמא שלך ואני ארצח את אחותך. הייתי סבור שהדברים עולים כדי הסתה. פניתי בעניין הזה ליועץ המשפטי לממשלה. עברו כמה חודשים, קיבלתי תשובה: חשבנו הרבה, לא מצאנו מקום לפתוח בחקירה נגד המארגנים. גם אני לא חשבתי שצריך לפתוח בחקירה נגד המארגנים. מעשה שטן: באותו שבוע איזה פרובוקטור מטעם עצמו או מטעם אחרים העלה ל-YouTube סרטון שבו הוא ממליץ להרוג את שי ניצן, מבכירי הפרקליטות. כתבתי להם: תראו, פה עצרתם מייד, הכנסתם מייד, הגשתם כתב-אישום מייד, אבל נגד זמר – לא נגד המארגנים, נגד הזמר שכך אמר, לא תעשו? תקשיבו טוב. קיבלתי שלשום מכתב שאומר: חשבנו עוד פעם, התייעצנו עם שי ניצן והחלטנו לחקור. מה זה מלמד אותנו? לפעמים שווה להתעקש. תודה רבה.
אני זוכר, אבל היום אני סוגר איזה מעגל והולך לדבר ב"בית האזרח" ברמת-גן, מקום שאבא שלי היה מדבר בו שנים רבות.
אז היום תרשום לי חיסור בחוג התנ"ך.
אדוני שר התיירות, מה תוכניות המשרד להצלת מלונות ים-המלח ומה יהיו מקורות המימון לתוכנית? ושאלה שנייה: האם משרדך מפרסם בחוץ-לארץ גם אתרי מורשת ביהודה ובשומרון? תודה רבה.
השאלה ביחס למלונות ים-המלח היתה – אני חשבתי שכבר גיבשתם אחת מתוך שלוש החלופות שהוצגו כבר לפני כשנה, אבל גם אם עוד לא הגעתם לתשובה אילו מהן, האם אינכם סבורים שעל מפעלי ים-המלח עצמם, ששותפים ביצירת הבעיה, בעצם העלאת מפלס-המלח על-ידי אידוי המים בבריכות האידוי הללו – האם לא צריך להשית גם עליהם את העלויות הנדרשות כדי לפתור את הבעיה של הצפת המלונות? ובאשר לאתרי התיירות ביהודה ושומרון, האם פרסום של אתרים שיש בהם יכולת משיכה גדולה של תיירות – והזכרת אותם, אתרי צליינות דתיים כמו אתר הטבילה בירדן, או אתרים שיש להם חשיבות ארכיאולוגית – – –
"השומרוני הטוב" הוא מוזיאון פסיפסים, לא ראיתי כמותו בעולם, ויש פה בתי-כנסת וכנסיות, ודברים שיכולים – האם להצביע על אותם אתרים כדי למשוך תיירים שאולי אינם מודעים להם לא יכול להרבות במידה רבה את מספר התיירים שמגיעים לארץ?
אדוני היושב-ראש, תודה, אדוני השר, חברי חברי הכנסת, שמעתי את חבר הכנסת ברכה ואת חבר הכנסת זחאלקה מברכים על מה שהיה במצרים – על הדמוקרטיזציה, על כך שרצון העם בא לידי ביטוי. אני יכול להשתתף אתם בעניין הזה. השאלה היא אם האמירה הזאת היא אמירה גנרית, אוניברסלית; האם תברך גם על תהליך כזה אם יקרה מחר בירדן?
כשאני בא לכנסת ואומר – – –
אני אברך. אני אברך משום שאני סבור שירדן היא מדינת הלאום הפלסטינית.
סוריה – יש פחות ויכוח. רבים מאוד מאתנו – – –
כן. נכון. אני חושב שהתהליך הזה שמתרחש במצרים יכול מחר להפוך את הדברים שאני מדבר עליהם בכנסת כבר זמן רב – שירדן היא מדינת הלאום הפלסטינית – למציאות שתתרחש בתוך שבוע או חודש. אחד מהדברים שאנחנו עוסקים בהם היום בהפקת הלקחים ממה שהיה בקהיר – – –
אבל אתה מברך על מה שהיה במצרים?
מצוין. מצוין. תודה על ההערה, ואני אצטרף לברכות האלה אם יהיו גם בחירות דמוקרטיות ברבת-עמון – –
– –  והעם שם יחליט מה הוא רוצה ואיך הוא רוצה להגדיר את עצמו. נדמה לי שיש איזה אמביוולנטיות, שלא לומר יותר מזה, ביחס לירדן, כי חוששים שם לקרוא לבחירות דמוקרטיות וחוששים שמא ירדן תיהפך להיות מדינת הלאום הפלסטינית, כי אז אולי התביעה של הפלסטינים בשטחי יהודה ושומרון להיות מוכרים כעם בלי ארץ תיחלש בעיניים הבין-לאומיות. כי הנה, יש עם ויש לו ארץ ויש לו מדינה. אולי לא כל מה שהם רוצים, אבל מקצת תאוותם תהיה בידם. ולכן, יש איזו הססנות. גם כשערביי מדינת ישראל באים לומר שהם תומכים בדמוקרטיזציה בירדן, הם חוששים שמא תביעתם להקמת עוד מדינה פלסטינית, מעבר לירדן, תיחלש. אבל יש עוד כמה לקחים שאנחנו יכולים להפיק ממה שקרה בקהיר, ונדמה לי שההתערבות האמריקנית בעניינים הפנימיים במצרים היתה לא רק הערכה מי יהיה הצד המנצח ותמיכה בו; זה סוג של נבואה שמגשימה את עצמה, משום שההתנהגות של הצבא המצרי בכיכר תחריר, מרגע שאובמה הכריז מה שהכריז, היתה כאילו הטנקים זה במת נאומים, ומאותו רגע הם לא התערבו ואפשרו את נפילתו של מובארק. הלקח למנהיגים ערבים רבים במזרח התיכון היה: אל תסמכו על האמריקנים, הם עלולים לבגוד בכם ברגעי מבחן. תודה רבה.
אדוני היושב-ראש, רבותי השרים, חברי חברי הכנסת, הסוגיה היא מורכבת, משום שמעמדם של תושבי יהודה ושומרון שונה ממעמדם של אזרחים אחרים במדינה, כי הם מאוימים בכל עת. ואנחנו נתקלים יותר מפעם אחת במצב שעל סמך השתתפות בהפגנה, או תיק חקירה פתוח, או אינדיקציית שב"כ – שמי שמכיר אותה לעומק יודע שאין מאחוריה ולא כלום, אלא ניסיון להפעלת לחץ – שוללים מאדם את רשיון הנשק שלו, והוא ומשפחתו, חייהם נתונים בסכנה קבועה. לא מדובר באותם מתי מעט שגם לדעת גורמי הביטחון מסכנים מישהו בשימוש בנשק שלא למטרות הגנה עצמית. לא מדברים על התארגנויות מחתרתיות או על אנשים שיש מידע לגביהם שהם מתכוונים לפגוע במישהו בנשקם. מדובר באנשים שהיתה אינדיקציה טובה כדי לשמר את הרישום שלהם. היתה סיבה לשמור אותם. היתה. צילמו אותם בהפגנות על גוש-קטיף, צילמו אותם בהתקהלויות כאלה ואחרות, ומאותו רגע שמים עליהם – אנחנו מכירים לפחות מקרה אחד של יהודי ובני משפחתו שנרצחו לאחר שכבר החליטו להחזיר להם את הנשק, כלומר הודו בכך שהנשק נלקח מהם שלא מסיבה מספקת. אבל במטחנה הביורוקרטית, עד שהגיע אישור להחזיר להם את הנשק, האיש מת, ונשקו אינו בידו. אינני יודע מנסיבות המקרה אם הוא היה יכול להציל את חייו, אבל אנחנו צריכים לדון בדיני הנפשות האלה כאילו בכל רגע נתון חייהם בסכנה, משום שהסביבה ביהודה ושומרון היא כזאת שיכול להיות שיתנכלו לחייהם. לכן הייתי מצפה מהשר לביטחון פנים שיצהיר על כך שיהיו קריטריונים שונים בהתייחסות לתושבי יהודה ושומרון כמי שחייהם בסכנה, ולכן לא יסתפקו רק בעובדה שאדם פלוני השתתף בהפגנה, ויש לו איזה רישום פתוח, כשאין שום כוונה אפילו להעמיד אותו לדין או להביא אותו להרשעה, כדי לשלול לו את הנשק. אם כך תבהיר, אנחנו כולנו נוכל לתמוך בבקשה הזאת של הממשלה.
אדוני השר, אני, כמו רבים מתושבי ירושלים, מתבונן בפליאה ברכבת הקלה כשהיא נוסעת, וכשאני מסתכל בה אינני יכול להשתחרר מהמחשבה ששני אוטובוסים דו-מפרקיים, מונעי חשמל, יישאו בדיוק את אותו מספר נוסעים, והיו חוסכים את התלאות הארוכות של הסלילה. האם את המסקנות האלה אי-אפשר להעתיק למקומות אחרים שבהם מתכוונים לעשות רכבת קלה, שמסתבר שהיא כבדה מאוד?
תודה. אדוני היושב-ראש, אדוני סגן השר, נדמה לי שהעולם מתבונן פה, ומעבר לתשובה הפורמלית של יוניסף – – –
– – – מאונסק"ו, שרק מדינות יכולות להגיש בקשה מהסוג הזה. הם רואים שהפלסטינים משקיעים בחברון, משקיעים במערת המכפלה, מגייסים תרומות, ואילו ישראל – היה כאן לפני שבועיים סגן שר הביטחון דאז, השר מתן וילנאי, שאמר שכאשר ירד גשם על המתפללים היהודים במערת המכפלה הוא יתקן את הברזנט. אז כשהם רואים את ההבדל ביחס, הם אומרים שכנראה הם צודקים וזה באמת שלהם. הדרישה צריכה להיות לפעול במערת המכפלה, לפעול בחברון, כאילו זה שלנו, לא שלהם. כשאנחנו מבינים – זה לא שטח A בחברון. זהH1  ו-2H. חברון חולקה אחרת. הם משקיעים כספים זרים ב-2H, באותו נתיב של הקסבה המזרחית, בשטחנו ובאחריותנו. זה לא קורה במקום אחר; זה לא קורה ברשות הפלסטינית; זה קורה אצלנו. מדוע אינכם מתערבים בעניין הזה?
אדוני היושב-ראש, אדוני השר, חברי חברי הכנסת, אדוני השר, אני ממש שמח שנגזר עליך להשיב היום, כי האי-אמון השבועי שלי בממשלה הוא בגללך. אתה מופקד על המשרד לביטחון פנים ועל משטרת ישראל, ולצערי אני חש שאתה נותן גיבוי לתרבות השקר שפשתה במשטרה. אתמול היה דיון בוועדת משנה בבית הזה בנושא האירועים בחוות-גלעד. זומן מפקד המרחב לדווח לוועדה. הוא לא הגיע. היחיד שיכול לאשר לקצין משטרה לא להופיע, זה השר לביטחון פנים, אבל אז הוא חייב להופיע במקומו. למרות זאת, הקצין לא הגיע. הגיע קצין אחר בדרגת תת-ניצב, שהוא התמנה להיות הקצין הבודק מטעם המשטרה של האירועים בחוות-גלעד. הוא נתן את הדיווח שלו לוועדה, כשאני נזהר מאוד להגיד, לפחות על חלק מהדברים, אם הוא שיקר ביודעין לכנסת או שהתחקיר שהוא עשה התבסס על השקרים ששיקרו לו פקודיו. אבל בדבר אחד אני יודע שהוא שיקר. תת-ניצב במדים שבא לכנסת שיקר ביודעין. שאלנו אותו הרבה שאלות – –
– – שאלנו אותו כמה כדורים נורו, מה הנשק, מה הטווח שנורו, מי נתן את ההוראות לירי. על השאלות האלה, ברובן, הוא השיב: התחקיר לא הסתיים, עדיין אינני יכול למסור תשובה.
רבע שעה אחרי שהסתיים הדיון, התפרסמה בתקשורת הודעה מטעם מפכ"ל המשטרה בעקבות התחקיר שנמסר לו. התחקיר היה בידיו והתחקיר הסתיים. התחקיר נמסר למפכ"ל המשטרה ובכל זאת תת-ניצב במדים בא ומשקר במצח נחושה לכנסת, ואומר: לא הסתיים התחקיר, אין לי פרטים. ולכן, אני טוען שאתה נותן גיבוי לארגון שתרבות השקר הפכה להיות עמוד השדרה שלו. לפני שנים הדבר הזה נגע בשירותי הביטחון הכללי של מדינת ישראל, עד פרשת קו 300, ואז ניקו את הארגון הזה מתרבות השקר. הגיע הזמן שתעשה את זה במשטרה. תודה רבה.
אדוני היושב-ראש, חברי חברי הכנסת, אם לא הייתי חושש להקשות על הקצרניות הייתי פותח את דברי במלים "צה-צה-צה-צה" או בתרגום לעברית יידישאית: "אוי אוי אוי אוי אוי". אוי אוי אוי אוי אוי. כוס המים הזאת, לדעתי, לא נועדה רק לגרון ניחר של הנואמים פה, אלא בעיקר כדי למנוע התייבשות של אלה שמזילים על הדוכן הזה דמעות תנין, וכדי שלא יתייבשו וימותו שמו פה כוס מים. שתי כוסות מים משום ריבוי התנינים. מי רוצה להטיל חרם על ישראל? אויבי ישראל, שונאי ישראל. כל אלה שרוצים לראות בחורבננו – אותם אני מבין, אין לי אליהם טענות. אבל יש מתוכנו משרתיהם של אותם אויבי ישראל, אנשים מעוותי נפש, אנשים נגועים בשנאה עצמית חולנית, שרוצים להטיל חרם על האקדמיה שהם שותים ממימיה. קוראים להחרים את מוסדות המחקר שאת המענקים שלהם הם שותים כדי לעשות דוקטורטים ופרופסורות. הם מעוותים, הם צבועים. לו הצביעות היתה מחלה אורתופדית, הם כל החיים בגבס. אבל הצביעות היא, כנראה, לא מחלה קטלנית כי הם אתנו, והם בחיים. וכשאנחנו באים וגם באמצעות החוק הזה אומרים, עד כאן, הפאשיזם הערבי שבא להחרים תוצרת יהודית לא יעבור, הם – דווקא הם בצביעותם – "הפוסל במומו פוסל", אמר מישהו קודם – הם צועקים "פאשיזם". הם צועקים "חופש ביטוי"; להחרים יהודים זה חופש ביטוי. פעם לשרוף יהודים היה גם חופש ביטוי. הכול מותר – הכול בשם חופש הביטוי והדמוקרטיה והליברליזם. ומי שבא ואומר להם "עד כאן", זה כבר לא בסדר. עוד הערה אחת קצרה: אני גאה בחוק הזה, אני גאה בחלקי בחוק הזה. אני מצטער על מה שקוצץ ממנו בחולשת דעת של אלה שדנו בכך, אבל נצליח לחזק אותו בהמשך. ויותר מכול אני גאה בתרומה ובתוספת של החוק בסעיף 3 שלו, שהוא "סעיף רוואבי", שאומר שזה בסדר גמור מצדם של בוני רוואבי לדרוש שחברות לא יקנו תוצרת מיישובים יהודיים ביהודה ובשומרון. אבל חברה יהודית, חברה ישראלית שנכנעת לדרישות שונאות ישראל הללו, תצטרך להחליט את הכסף של מי היא רוצה – את הכסף של בוני רוואבי או את הכסף של מדינת ישראל. מי שנכנע לחוקים הללו, חוקים גזעניים, לא יוכל לגשת למכרזים מטעם מדינת ישראל. תודה רבה.
תודה, אדוני היושב-ראש. אדוני השר, האם ידוע לך על מקרה כלשהו בעבר שבו מתנחל איים בנשק או בסכין על חייל או על שוטר? שאלה שנייה: האם אין כאן ניסיון מכוון לעשות דה-לגיטימציה לציבור, כי יורים רק באויבים? והשאלה השלישית: האם תרחיש כלשהו, דמיוני ככל שיהיה, מותר לתרגל? האם עולה על הדעת, למשל, שמשמר בתי-המשפט יתרגל מצב שבו שופט שולף אקדח ומאיים על נאשם? האם נראה לך הגיוני שמשמר בתי-המשפט יתרגל תרחיש כזה, שבו בסופו של דבר יורים בשופט?
אני שאלתי – יש תרחיש דמיוני, מופרך לחלוטין, שבו שופט שולף אקדח ומאיים על נאשם. האם נראה לך הגיוני, במסגרת תרגול תרחישים היפותטיים, שמשמר בתי-המשפט יתורגל בתרחיש שבו משמר בית-המשפט יורה בשופט כי הוא מאיים בנשק על נאשם?
– – – אתה לא תגיד. אני לא – – –
תן מקרה אחד שאיימו על חייל. תן מקרה אחד שאיימו על חייל.
אבל הוא מסלף את המציאות – – –
אתה מסלף את המציאות ביודעין.
תודה, אדוני היושב-ראש, תודה, גברתי השרה, בחודשים האחרונים מקיים הווקף עבודות בכיפת השלשלת בהר-הבית, כולל חפירה באמצעות טרקטור. המתחם מוסתר מעיני הציבור המבקר בהר. 1. האם משרדך אישר את ביצוע העבודות? 2. האם מתקיים פיקוח ארכיאולוגי צמוד?
תודה, גברתי השרה, תודה בייחוד על כך שהנחת את דעתי על כך שהעבודות נעשות בפיקוח, כי בעבר היו עבודות בלא פיקוח. בתמונות שהתפרסמו בתקשורת רואים טרקטורון עומד במקום החפירה, צולם במקום החפירה. להבנתי השימוש היחיד שיש לטרקטורון הוא לצורכי חפירה, האם ייתכן שהטעו אותך?
אדוני היושב-ראש, רבותי השרים, חברי חברי הכנסת, בני משפחת פוגל נרצחו כיוון שהיו יהודים, יהודים בארץ-ישראל. הרוצחים, עוד איננו יודעים את שמם, אבל נצר לשושלת ארוכה של רוצחים – כמעט 100 שנה קמים ערבים לרצוח יהודים בארץ הזאת. ויש להם הסגנון שלהם, אי-אפשר לקחת את זה מהם. הם אוהבים את הרצח שלהם חם ומהביל בידיים. באויב כזה צריך להילחם; אויב כזה צריך להרוג. אבל בבית הנורא ההוא באיתמר נרצחו חמישה, ועוד לפני שיבואו הרוצחים על עונשם צריכים ראשי העם לבוא ולהצהיר: ידינו לא שפכו את הדם. אחרי שכבר לכאורה הדברנו את הטרור והכרענו אותו, אנו עדים לתחייתו. מה הפיח בו רוח חיים לאחרונה? לא רק כישלון נקודתי כזה או אחר של מנגנוני ביטחון שלנו, או להבדיל שלהם – התרעה, גדר, שומרים. רוח החיים בטרור הרצחני הזה הופחה משום ששוב התעוררה התקווה של ארגוני הטרור להקים מדינה שלמה, מדינת טרור בלב הארץ. שוב ושוב הם שומעים ומבינים כי היהודים בנסיגה, בבריחה, בלחץ להציע הצעות מדיניות חדשות, ויתורים מדיניים חדשים כדי להקים להם מדינת טרור בלב הארץ. התוכניות המדיניות הללו – זו הרוח החיה במפרשי הטרור. יש לה שמות רבים: שתי מדינות, נסיגה חד-צדדית, הכרה בהכרזה חד-צדדית, מדינה פלסטינית בגבולות זמניים; הכול היינו הך – מדינת טרור בלב הארץ. מי ממנהיגי ישראל היום יכול לבוא ולומר: ידי לא שפכו את הדם הזה של מדינה פלסטינית בלב הארץ? שמענו היום את שר החוץ אומר שלהערכתו, באותה רשות פלסטינית ה"חמאס" חזק מה"פתח", ואם הם יקימו מדינה שם, אז הם ודאי יעלו לשלטון. אני חושב שהוא צודק בהערכותיו. אז כל מי שמוכן לתת יד להקמת מדינה כזאת הוא שמפיח רוח חיה במפרשי הרוצחים. ועוד דם שנשפך, והוא אותו הדם, הוא הדם ששופכים כל אלה שעושים דה-לגיטימציה לציבור המתיישבים. גם אני יודע לגנות את מעשי "תג מחיר". הם לא מוסריים, הם פוגעים בהתיישבות, הם פוגעים בחפים מפשע. אבל בשם הפעולות נגד פורעים כאלה או אחרים עושים דה-לגיטימציה לציבור שלם של מתנחלים. עמד כאן השר לביטחון העורף לפני שבוע ואמר, שמתנחל שמחזיק סכין על צווארו של חייל צה"ל, ולכן באימון לקראת תע"מ יורים בו והורגים בו, זה תרחיש סביר. חלפו 48 שעות, ושוב למדנו מי מחזיק סכין בארץ הזאת ומי השוחט. לבוא מהבמה הזאת ולעשות דה-לגיטימציה לציבור שלם ולהגיד: כן, ממנו עלולים לצאת אוחזי סכינים על צווארם של חיילים? השר וילנאי, איך לא התביישת לומר את המלים האלה מעל הדוכן? איך? איך מלאך לבך – – –
התרחיש שלך היה סביר, להערכתך, ולכן יש צורך לתרגל אותו.
וכשיורים כדורי צבע או גומי במתיישבים עושים להם דה-לגיטימציה, כי במי יורים? יורים באויבים. וכשכולאים חייל שבא ואומר: אני חוזר לבנות את ביתי – את מי כולאים? כולאים פושעים. גם את הדם הזה שופכים. שופכים ועושים דה-לגיטימציה למתיישבים, שהם בחייהם ובמותם בונים את ארץ ישראל.
דיון במליאה. אני לא יכול להציע משהו אחר.
אדוני היושב-ראש, תודה, גבירותי ורבותי השרים, חברי חברי הכנסת, היו היום כמה הצעות חוק שמציגיהן אמרו שהם באים לתקן מצבים אבסורדיים, וחלקם נתקלו בהתנגדות ממשלה. חלקן, בגלל התנגדות הממשלה, נדחו למועד אחר או הפכו להצעות לסדר-היום. החוק שאני מביא בפניכם עכשיו בא לתקן מצב אבסורדי כזה. המצב הוא שאם נכה עומד ברשות עצמו, נכה שסובל, מעל 75% נכות, והוא עומד ברשות עצמו ומתגורר בדירה שהוא שוכר או הרשומה בבעלותו, הוא זכאי להנחה בארנונה. ילד שסובל משיתוק מוחין, CP, ומתגורר בבית הוריו עד גיל 17 – הוריו זכאים להנחה בארנונה. אבל מיום שמלאו לו 18, פוקעת זכותם של ההורים להנחה. לילד יש עדיין CP, הוא עדיין לא עומד ברשות עצמו, הוא כנראה לא יעמוד ברשות עצמו לעולם, אם הוא סובל מ-100% נכות, הוא תמיד יזדקק לעזרה של אחרים. המדינה אומרת שהיא מעדיפה שהוא ישכור דירה ויחיה ברשות עצמו ולא יהיה נסמך על שולחן הוריו, שיכולים להמשיך לטפל בו, ומעודדת את התהליך הזה על-ידי זה שהיא מפקיעה את אותה הנחה בארנונה שניתנה קודם. זה במסגרת ההנחיות האבסורדיות, בוודאי במסגרת הלקויות שיש בהנחות שניתנו בארנונה בשנים קודמות. באתי בדברים על כך עם שר האוצר, והוא אומר לי: מדיניותי היא להתנגד לכל ההנחות בארנונה. כי ההנחות בארנונה מושתות על הרשויות המקומיות. אמרתי: אני יכול להסכים עם התפיסה העקרונית, אבל אנחנו צריכים למצוא מנגנון אחר שיסייע לנכים לעבור את החיים בקשיים מופחתים ממה שיש עליהם בגזירת הטבע או בגזירת אסון אחר. אני שמח ששר האוצר מוכן להמשיך לדון בזה, וגם קיבלתי אדם במשרדו שאבוא אתו בדברים על העניין; אבל ההתנגדות העקרונית להנחות בארנונה לא יכולה לעזור לנו לדלג על המשוכה ההגיונית והאבסורד שטמון בזה שכשאדם מתגורר בבית הוריו, כל עוד הוא קטין הם מקבלים הנחה, ומרגע שהם ממשיכים לתמוך בו כי הוא עדיין לא עומד ברשות עצמו – איננו יכול לעשות כך. אני מקווה שאני אצליח לשכנע את משרד האוצר, שכל עוד העיקרון עצמו של מתן ההנחות בארנונה מתקיים – והוא מתקיים בהרבה מאוד מקרים ובהרבה מאוד סייגים, ולכן המדינה קבעה בחוק הנחות בארנונה למקרים שונים – שגם המקרה הזה, של נכה המתגורר בבית הוריו גם לאחר גיל 18, יוכל לקבל מענה ראוי. אני יודע שאת הצעת החוק הזאת גם חברי חיים אורון וגם חברי כנסת אחרים, הגשנו עוד בכנסת הקודמת, וגם אז לא הצלחנו להשלים את תהליך החקיקה. אני מקווה שהפעם נצליח לשכנע את הממשלה. על כל פנים, ביקשתי שהתשובה וההצבעה יידחו למועד אחר. תודה רבה.
אדוני היושב-ראש, אדוני ראש הממשלה, רבותי השרים, חברי חברי הכנסת, שור אחד חרש בשדה וזבוב אחד התיישב עליו. בצהריים הגיע עוד זבוב. אמר לו: תגיד, מה אתה עושה? אמר לו: אתה רואה, חורשים. חברי ישראל חסון התייחס לציטוט של ראש הממשלה בתשובה על שאלתה של תמר פוגל אחרי רצח הוריה ואחיה ואחותה התינוקת, כשאמר: הם רוצחים ואנחנו בונים. אדוני ראש הממשלה, כמה בתים בנתה הממשלה שלך ביהודה ובשומרון בשנתיים האחרונות? ואם יותר לשאול: כמה הרסתם? נתוני המינהל האזרחי שפורסמו לאחרונה הראו שאתה בגירעון גדול. ושמא תבוא ותאמר – ואני מקווה שלא תבוא ותאמר למשפחת פוגל: אנחנו בונים בקריית-שמונה. לא ראוי ללעוג למשפחה אבלה.
ביהודה ושומרון לא בניתם בשנתיים האחרונות.
ביהודה ובשומרון לא בניתם בשנתיים האחרונות. יש בנייה פרטית, שגם אותה עצרת לעשרה חודשים, וגם אמרת שהיית מוכן להמשיך ולעצור אותה לולא שדולת ארץ-ישראל ופעולתה הנמרצת שמנעה את המשך ההקפאה, אבל אין בנייה ממשלתית ביהודה ושומרון. ושמא תאמר שאתה מתכוון ל-400 היחידות שאישרתם במוצאי שבת לאחר הרצח? וזה דבר נורא ואיום. ממך נפשך? אם יש לנו זכות, לעם היהודי, לגור ולחיות ולבנות בכל מקום בארץ-ישראל, הזכות הזאת לא קמה ונופלת כתוצאה מרצח. היא היתה קיימת גם קודם.
יש לי זכות ואין לי יכולת ביצוע, כי ממשלת ירדן מפריעה לי, אבל פה ממשלת ישראל מפריעה לי, ממשלה יהודית. הלוא העניין הזה של תשובה ציונית הולמת היה נכון בימי המנדט, כשהממשלה מנעה את זה. בימי המנדט הממשלה הבריטית מנעה מהיישוב היהודי לבנות, ולכן התשובה הציונית ההולמת, בוויכוח בין הרוויזיוניסטים שאמרו, תגמול נגד הערבים, והשמאל הציוני שאמר, נבנה – "שקמים גדעו – ארזים נחליף". אז, מול ממשלת המנדט, שאסרה בנייה, זו היתה תשובה ציונית הולמת. היום, מי הממשלה שאוסרת בנייה?
כל העולם. ולכן כל העולם, המצב הבין-לאומי – ואני יודע להבין אותו – המצב הבין-לאומי כנראה לא ישתנה אם היית בונה גם 1,000 יחידות דיור או 5,000. הגינוי האוטומטי להחלטה לבנות 400 יחידות הגיע ממילא. שלוש תשובות יכולת להשיב: אם ברמה המדינית המהותית – על דבר כזה אפשר להחיל את החוק והמשפט הישראלי. אבל אם – כדבריה של תמר פוגל – יש סיבה לפחד מהאמריקנים, אז גם תשובה מהותית, כמו שהבטחת לאיחוד הלאומי במשא-ומתן לפני שנתיים, שאם ניכנס לממשלה, זה מה שתעשה: "אפקיד את תוכניות 1E". אמרת. זו תשובה מהותית, משנה שוויון, משנה סדרי מצב קיים. אבל אם רק תשובה נקודתית לדבר הזה רצית, אדוני ראש הממשלה: התב"ע של איתמר. התב"ע של איתמר מונעת שנים הקמת גדר ביטחון אמיתית, הצבת אמצעי גילוי והתרעה אמיתיים. התב"ע של איתמר, שלא נחתמת על-ידי שר הביטחון בממשלתך. יכולת לקחת את ידו ולהכריח אותו לחתום. התב"ע של איתמר אולי היתה תשובה ציונית הולמת. תודה רבה.
אדוני היושב-ראש, תודה, אדוני השר, העולם רותח וגועש – רעידות אדמה, מלחמות במזרח התיכון, יורים בדרום. אחד מהמקומות השלווים ביותר על פני כדור-הארץ בשעות האלה זה מליאת הכנסת מהרגע שהוכרז על חוק שהוא תשובה והצבעה במועד אחר. עכשיו הכול שקט, ברוך השם, אפשר ממש להזמין פליטים סחופי אסונות טבע, או אסונות עשויי אדם, למצוא מקלט ומרגוע במקום הזה בשעות כאלה.
דברים כהווייתם. על כל פנים, הצעת החוק, שתשובתה והצבעתה נדחו, דווקא עברה בהצלחה ניכרת את ועדת השרים לענייני חקיקה ביום שלישי השבוע; אבל האוצר, במין תגובה רפלקסיבית כמעט, הגיש ערר על החלטה של ועדת השרים. בדו-שיח שהיה לי עם שר האוצר הבנתי שאפשר יהיה לבוא במשא ומתן עם האוצר ואפשר שהם יסירו את הערר. לכן אנחנו מעלים את ההצעה ומנמקים אותה היום, אבל אם אצליח לשכנע את האוצר אביא את הדברים בהסכמה לאחר מכן. הצעת החוק היא פשוטה. פקודת מס ההכנסה היום, בסעיף 39א שלה, אומרת שחייל משוחרר יהיה זכאי במשך 36 החודשים הראשונים לאחר שירותו להקלות מס מסוימות: 1 חלקי 6 של נקודת זיכוי אם הוא שירת למעלה מ-23 חודש; 1 חלקי 12 של נקודת זיכוי אם הוא שירת פחות מ-23 חודש וכיוצא בזאת. אלא שאנחנו מכירים את המצב, שחלק גדול מהחיילים לאחר שחרורם – וזה גם מצב רצוי והמדינה ודאי היתה מעוניינת שכל החיילים ינהגו כך – מתחילים ללמוד לימודים אקדמיים, אם לימודי מקצוע, אם לימודי תעודה, אבל לימודים אקדמיים, שנמשכים שלוש, ארבע ולפעמים הרבה יותר שנים. לכן אם הם יתחילו את לימודיהם מייד לאחר הצבא הם לא ייהנו מאותה הנחה במס שהמדינה רוצה לתת לחיילים משוחררים, וזו כוונת המחוקק. העובדה שאדם רוצה לעשות יותר – ללמוד יותר כדי לתרום יותר לחברה, כדי לתרום יותר לעצמו ולמשפחתו אחר כך מיכולות מקצועיות ואקדמיות טובות יותר – לא צריכה לפגוע במה שהמדינה התכוונה להעניק לו מלכתחילה. לכן באה הצעת החוק ואומרת: אנחנו נקפיא את זכויותיו של החייל עד שהוא יסיים את לימודיו האקדמיים. אם הוא לומד רפואה, זה ייקח לו שבע שנים, אם הוא לומד לתואר ראשון במדעי הרוח, זה ייקח לו שלוש שנים, אבל תקופת הלימודים לא תיחשב לתקופת הזכאות להנחה במס. אנחנו מבקשים להקפיא בתקופת הלימודים את תקופת הזכאות ולדחות אותה. אני מבין בהחלט מדוע רצתה ועדת השרים לחקיקה לתמוך, אני מבין גם את הרפלקס של האוצר, שכל פעם שהוא רואה שבכותרת של הצעת חוק כתוב "מס הכנסה" – הם נגד, לא משנה. נדמה לי שלא בדקו את ההצעה לגופה. אני מקווה, כאמור, להצליח לשכנע את גורמי האוצר הנוגעים בדבר ולהביא את ההצעה לתשובה ולהצבעה, אני מניח כבר לאחר הפגרה. תודה רבה.
אדוני היושב-ראש, תודה, אדוני השר, חברי חבר הכנסת פלסנר – יש פה יחס אישי במליאה בשעות כאלה. כשפורצת מלחמה מסוג מה שקורה בלוב, זה מייד גורם לתגובת נגד של שחרור כמות בלתי מבוקרת של קלישאות לחלל האוויר. אנחנו לומדים שאין מלחמות יפות ושגם במלחמות צודקות נהרגים ילדים; אנחנו לומדים שוב שיעור על צביעות המערב, שבוחר, מתוך המגוון הגדול שיש לו – הוא יכול לתקוף בתימן, הוא יכול לתקוף בסעודיה, הוא יכול לתקוף באירן, הוא יכול לתקוף בסוריה,  בכל במקומות האלה ההמונים מתקוממים ורוצים חופש – הוא בוחר בלוב, באמת מטעמים, אינטרסים שונים, וגם מה שנקרא: חכם על משוגעים וחלשים. אבל אנחנו לומדים עוד שיעור בצביעות אחת, וזו הצביעות של העולם הערבי. הליגה הערבית, שקמה וצעקה: תצילו אותם, תצילו אותם, כשהתחילו ההפצצות התחילו לצעוק: מה זאת אומרת, אנחנו לא חשבנו שגם ייהרגו אנשים כשאתם מצילים אותם. שמענו את השיעור הזה מחבר הכנסת ברכה ממש כאן מהדוכן. הוא בעד שחרורם של העמים המדוכאים, ומגנה את ארצות-הברית. האם הוא חשב, אדוני היושב-ראש, שאפשר יהיה לשכנע את קדאפי להפסיק לטבוח באחיו על-ידי משלוח של גלדיולות ותותים? זה לא הולך בלי טילי שיוט. זה לא הולך בלי הפצצות. אי-אפשר לעצור את קדאפי, שעולה עם טנקים על בנגאזי. זה לא יעזור לדבר אליו יפה, אז זאת צביעות מהסוג הנמוך והגרוע, והיינו עדים לה ממש כאן, מהדוכן הזה. אבל הלקח הוא חשוב מאוד. הלקח הוא לקח שמדינות ערב, שתהליכים כאלה מסוג מה שראינו בתוניס, בקהיר ובלוב מתחוללים בהן, צריכות להבין: שליטי דמשק וערב-הסעודית וירדן – ירדן, אם זה יקרה בה – צריכים לדעת שאי-אפשר לעלות בטנקים על האזרחים שלך בלי שהעולם אולי יתערב; העולם אולי לא ישלח גלדיולות – ישלח טילי שיוט, יתערב בכוח כדי למנוע טבח בבני העם. אדוני היושב-ראש, אם תהליך כזה קורה בירדן, ו-80% מאזרחי ירדן הפלסטינים דורשים להיות אדונים לגורלם ואדונים למדינתם, באחת ירדן היא פלסטין, ופתח חדש נפתח לכל הסכסוך המזרח-תיכוני. הפלסטינים יאבדו באותו יום את המעמד של העם היתום שהוא עם בלא מדינה. פתאום תהיה להם מדינה, ואפשר יהיה להסתכל אחרת על כל הסכסוך. תודה רבה.
תודה. אדוני היושב-ראש, אדוני השר, בשנים האחרונות הפכה תופעת הפוליגמיה לנפוצה מאוד. רצוני לשאול: 1. מה הוא היקף הפוליגמיה במגזר הבדואי? 2. האם משרדך מנסה להיאבק בתופעה בלתי חוקית זו? 3. האם ידוע בכל יישוב בדואי נתון כמה ילדים יש לאב אחד מכמה נשים, גיל הילדים ומעמד האם?
אדוני השר, תודה על התשובה. ברור לי לגמרי שפוליגמיה היא לא מעמד אישי מוצהר, אבל נתוני משרד הפנים צריכים לאפשר לך – ניקח יישוב כמו רהט – להצליב את שם האב עם מספר ילדיו והאם שם האם הוא זהה לכל הילדים. אם לא, אתה עד לתופעה שאב אחד הוא אב לעשרה או 20 ילדים, משלוש, ארבע או חמש אמהות בגילים דומים. כלומר, לא מדובר בנישואים שניים או שלישיים אלא בתוספת. המחשב של משרד הפנים יכול לתת לך את הנתונים האלה. אם תורה לחפש בחתכים הללו – שם אב, אמהות שונות – תוכל לעמוד על היקף התופעה. שאלה שנייה: האם יש איזו הנחיה שאתה מכיר של הפרקליטות שלא לאכוף את החוק במקרים של פוליגמיה?
תודה. אדוני היושב-ראש, חברי חברי הכנסת, אתמול התקיים בוועדת החוץ והביטחון מעין יום עיון שבו הופיעו אנשי ביטחון בכירים בעבר, אנשים מן האקדמיה. לצערי הדיון היה סגור למרות שיכול היה וראוי היה שיהיה פתוח לעיונם ולהקשבתם של כל חברי הכנסת, ויחד אתם – הציבור כולו. התהפוכות במזרח התיכון היו מוקד הדיון, השינויים הגדולים המתרחשים בו. אמירה משותפת מעניינת היתה, שיכול להיות שמפת המזרח התיכון, עם 23 מדינות ערב, תשתנה בתוך פרק זמן קצר יחסית, ונראה הרבה יותר מדינות. תהליכים שהתרחשו במזרח-אירופה עקב התפרקות הגוש הסובייטי יכולים לחול גם באזורנו, ואנחנו נראה מתכונת מדינית שונה. גם אני, כמו רבים מן המרצים, סבור שיש פה חלון הזדמנויות מעניין וחשוב לישראל להניח אלטרנטיבות לתוכניות המדיניות הקיימות. אם מה שקורה בכיכר תחריר בקהיר יקרה גם בעמאן, תהיה לפנינו מדינת לאום פלסטינית בירדן, בלי שישראל תעשה דבר כדי לחולל תהליך כזה, חלילה, אלא ליהנות מפירותיו. מה שדרוש הוא שמדינת ישראל תכין תוכנית מגירה ליום שכך יקרה. תודה.
תודה. אדוני היושב-ראש, רבותי השרים, חברי חברי הכנסת, אני מבקש לדבר על הפער בין נימוקים לסיבות, או על הרווח, שתמיד קיים, בין פרצוף למסכה. גם אם המסכה צמודה היטב. אפשר, לפעמים חובה, לקלף אותה. אנחנו שומעים פה נימוקים, מתנגדים לחוק במלים רמות מאוד של זכויות אדם, של דמוקרטיה, של "ואהבת את הגר", כאילו הם מנותקים לגמרי מהוויית חיינו, ממציאות חיינו, ממדינת ישראל – מדינה יהודית. הנימוקים הללו יכלו להיות מושמעים בכל מקום בעולם גם אם מדובר במהגרים לארצות-הברית או ליפן. אבל כאשר אנחנו מנסים להפריד בין הנימוקים המושמעים מעל דוכן זה לסיבה האמיתית שמביאה אנשים לקום ולהתנגד לחוק – יש מכנה משותף אחד למתנגדים: הם באמת ובתמים אינם רוצים שמדינת ישראל תהיה מדינה יהודית. הם רוצים פה איזה יצור קוסמופוליטי, מעורב, ליברלי, רב-לאומי, רב-תרבותי – הכול, רק לא מדינה יהודית. ובשם המניע האמיתי והעמוק הזה הם נושאים מלים רבות ונשגבות בשבח ערכים שלפעמים קשה להתווכח אתם, אבל כאשר יש התנגשות בין שני ערכים, אני מעדיף את הערך של מדינת ישראל כמדינה יהודית, ולכן אני אתמוך בחוק, ולכן אני סבור שמדינה שפויה ראויה להציב גדרות וחומות, ומדינת ישראל שנעשתה מדינה ככל המדינות לאחר שהיינו גרים, לאחר שחווינו השמדות ורדיפות – אנחנו המדינה הראשונה שצריכה להקים את הגדרות הכי גבוהות, גדרות חיצוניות וגדרות פנימיות, בתוכה, כדי להילחם מול המגמה הזאת להציף אותה, למהול אותה, לשנות לחלוטין את דמותה כדי שליהודים לא תהיה מדינה, אפילו לא מדינה אחת בעולם, שזה יהיה משהו אחר, ובהכרח גם אם המיהול הזה יהיה על-ידי מהגרי עבודה אפריקנים או מבקשי עבודה פלסטינים, בהכרח – בנסיבות שאנחנו נמצאים בהן, מדינת ישראל תימחק ותהיה פה עוד מדינה ערבית. רק בשולי הדברים נעיר על דוח מבקר המדינה שהונח על שולחננו אתמול. יש שם פרק אחד שעוסק בהתנהגות הצבא והמשטרה לגבי השוהים הבלתי-חוקיים. זה שוהים בלתי חוקיים – שב"חים הם שב"חים הם שב"חים, ולא משנה לצורך העניין אם הגיעו מאריתריאה או מטול-כרם. ומבקר המדינה מפנה זרקור מאשים על מחדלי מערכת הביטחון. הוא גם מצטט מתוך מערכת הביטחון איך רמ"ט פיקוד מרכז מותח ביקורת קטלנית על אוגדת איו"ש, שאיננה נאבקת בתופעת השב"חים, ועל משטרת ישראל, שאיננה נלחמת בפיקוח באותם שוהים בלתי חוקיים. אז יתכבדו, במחילה מכבודם, שר הביטחון, הוא ולא שליח, והשר לביטחון הפנים, ויבואו וינמקו איך הם מתכוונים לתקן את הליקויים שמבקר המדינה הצביע עליהם בנושא הטיפול בשוהים הבלתי-חוקיים – והעסקתם של שוהים בלתי חוקיים בבניית הגדר בדרום לא נחשבת בעיני טיפול ראוי בדבר. תודה רבה.
אדוני היושב-ראש, תודה, בשנות ה-80 היתה אולי שביתת הרופאים הארוכה והקשה ביותר, והיא הגיעה לשיאה כאשר רופאי בתי-החולים נטשו את בתי-החולים. אחד מהסודות השמורים היטב במערכת הבריאות שלנו הוא, שבתקופת שביתת הרופאים הגדולה בשנות ה-80 התמותה במדינת ישראל הצטמצמה. אנחנו לא אוהבים לדבר על הנתון הזה, הוא מביך לפעמים, אבל אני מציע לא לסמוך על הנס, ולא לנסות האם זה יקרה שוב, כי קרוב לוודאי יקרה ההיפך. אני מסכים עם רוב דברי מציעי ההצעה לסדר-היום. אני משוכנע שכולנו חייבים להתגייס למאבק להצלת הרפואה הציבורית בישראל, ואני מספר על עצמי: מעולם לא שבתתי, יום אחד. לרופא אסור לשבות. תודה רבה.
אדוני היושב-ראש, חברי חברי הכנסת, ערב שביעי של פסח נרצח בן יוסף לבנת, השם ייקום דמו. בסמוך לרצח הזדרז קצין צה"ל עלום שם להגדיר את הרצח כלא פיגוע – תקרית, היעדר תיאום. וראש הממשלה, ששמו דווקא ידוע היטב, כשבא לגנות את הרצח, קרא לרשות הפלסטינית לנקוט צעדים קשים נגד המתפרעים. מתפרעים, אדוני ראש הממשלה? שוטרים פלסטינים במדים בעמדת ג'יפ שתואמה עם המינהל האזרחי, ויש אומרים אפילו שעל-פי בקשתו של המינהל האזרחי להציב שם ג'יפים, שוטרים פלסטינים. מתפרעים? בל אחטא בשפתי, בשם ובמלכות הם פעלו שם, מצוידים בכלי נשק שהמספר הטבוע בהם רשום בספרי צה"ל בין מאות כלי הנשק החדשים שסופקו לשוטרים שאומנו על-ידי הגנרל האמריקני דייטון על-פי תוכנית אימונים שאושרה בצה"ל. מתפרעים? שוטרים פלסטינים במדים. כשישבתי בוועדת החוץ והביטחון ושאלתי את גורמי הביטחון, שסקרו בפנינו בסיפוק ניכר מדי חודש או חודשיים את מצב הביטחון ביהודה ושומרון, האם ייתכן שאותם גדודי דייטון יפנו את נשקם כנגד יהודים וכנגד חיילי צה"ל, התייחסו אל השאלה שלי כאל איזה קנטור פוליטי. אבל חוק בל יעבור: נשק בידיים ערביות, גם אם הידיים האלה משרתות היום בכוחות הביטחון שממשלת ישראל מברכת על קיומם, נשק בידיים ערביות סופו להיות מופנה כנגד יהודי. נשק כזה יהרוג אותנו. "מתפרעים" אמר ראש הממשלה. למה "מתפרעים"? גדודי דייטון הם חלק מאותה בניית מדינה פלסטינית על-פי שיטתו של סלאם פיאד, מלמטה למעלה, שממשלת ישראל מברכת עליה בשנתיים האחרונות: על השגשוג, על הביטחון, על המלחמה באנרכיה ועל היכולת של אבו מאזן ושותפיו להילחם ב"חמאס". מברכים על חיזוק הרשות. ופתאום, כשמסתבר שבספטמבר ה-bottom up הזה, מלמטה למעלה, מתכוון להרים ראש – כפי שהבטיח כל הזמן, במוצהר ולא במחתרת, מתכוונים להכריז הכרזה חד-צדדית על הקמת המדינה ולזכות בברכת האו"ם – פתאום פניקה, פתאום מבוכה? מה קרה? הם רק עשו או מתעתדים לעשות מה שהם כל הזמן מבטיחים לעשות, ואצלנו בירכו על זה. סוג של עיוורון פוליטי מוחלט – לא להבין מה משמעותה של המדינה בדרך שבונה הרשות הפלסטינית. ממש אותו עיוורון שהכה בסנוורים את עיני אלה שנתנו להם רובים אז, וגם לאחרונה את אלה שאישרו את תוכנית האימונים של הרוצחים הללו והשתבחו בביטחון בשיתוף הפעולה שיש לנו אתם במאבק בטרור. כל רובה כזה, סופו, חס וחלילה, להרוג עוד יהודים, להיות מופנה שוב כלפי חיילי צה"ל, כפי שראינו בתחילת האינתיפאדה כשהשוטרים הפלסטינים בסיורים המשותפים הפנו את נשקם כנגד חיילי צה"ל שאתם עד אתמול סיירו בסיורים משותפים. אין נשק ערבי אחר. אין נשק ערבי שיילחם בטרור ולא ירצח יהודים. עוד לא יצרו את הרובה הזה שכשידיים ערביות מחזיקות בו אין הוא עתיד להרוג יהודים. אדוני היושב-ראש, התשובה לרצח בן יוסף, למותו של בן יוסף, היא פשוטה: החזרתה של ישיבת "עוד יוסף חי" לקבר בחסות צה"ל, כדי לתקן את הפשע הזה של נסיגה מקבר יוסף בחסות המון פלסטיני משתולל, מוסת, יורה, כדי לנקות במשהו את הכתם הרובץ על צה"ל מאז הפקרתו של מדחת יוסף בקבר יוסף. אבל התיקון לאסון הממשמש הבא, אם ממשלת ישראל לא תתעשת ותבין שגדודי דייטון זה רק נדבך אחד נוסף בדרך להקמת המדינה הפלסטינית שעכשיו הם מנסים למנוע, כי זו עוד אחת מההוכחות הטמונות בידי העולם לכך שהנה הרשות הפלסטינית ראויה למדינה, שהקימו מוסדות והמוסדות הללו זוכים לשבחים אפילו מפי גורמי הביטחון שלנו, שמצרים שלא היה תיאום אתם, כי אחרת אולי הם לא היו רוצחים יהודים. התשובה לאותו צעד חד-צדדי של הקמת מדינה פלסטינית – בניגוד לכל הסכם, בניגוד לכל המוסכמות בעולם, שגבולות נקבעים בהסכמה, במשא-ומתן, פה יש כוונה להכריז חד-צדדית – ממשלות ישראל לדורותיהן ידעו שעל צעד חד-צדדי משיבים בצעד חד-צדדי. ראש ממשלת ישראל יכול היום להודיע שאם אנחנו נראה שהרשות הפלסטינית מתכוונת להכריז באופן חד-צדדי על הקמת מדינה, אנחנו נחיל, באופן חד-צדדי, כפי שעשינו בירושלים, כפי שעשינו ברמת-הגולן, את החוק והמשפט הישראלי על יהודה ושומרון, נספח את יהודה ושומרון. ותושבי יהודה ושומרון הערבים יהיו אזרחי המדינה הפלסטינית בירדן, כי ירדן היא פלסטין, ופלסטין היא ירדן, וכל מי שאומר אחרת הוא בוגד. ומי שאמר זאת זה המלך חוסיין ב-26 בדצמבר בריאיון ל"אל-ערבייה" ב-1981. אמר את זה המלך חוסיין, ולא הימין המתלהם בישראל. אז ראוי שבנו, המלך עבדאללה, יכיר מה שאמר אביו.
אזרחי יהודה ושומרון הערבים יהיו אזרחי המדינה הפלסטינית בירדן; היהודים תושבי יהודה ושומרון יהיו אזרחי מדינת ישראל. לא תהיה דרך אחרת לבלום את המהלך של הכרזה חד-צדדית על מדינה פלסטינית. תודה רבה.
אדוני היושב-ראש, תודה. אני מקווה שאני לא חורג מהכללים של נאום בן דקה כשאני מפנה בקשה אישית אל חברי הכנסת: אולי יש למישהו מיקרוסקופ בבית? אני זקוק למיקרוסקופ, גם ישן, משומש.
אם יש למישהו מיקרוסקופ אלקטרוני בבוידם, שיביא לי.
אני שמעתי את ראש הממשלה אתמול, ואני זקוק למיקרוסקופ כדי לנסות לזהות את ההבדלים בין מה שהוא אמר לבין מצע קדימה. אם יש למישהו מיקרוסקופ – –
– – כדאי שישמור, כי, לדעתי, לקראת הבחירות, המחירים של המוצר זה יעלו – –
– – כי גם בקדימה וגם בליכוד יצטרכו מיקרוסקופ כדי לזהות את ההבדלים בין מה שהוא אומר לבין מה שהיא אומרת. על כל פנים, כנראה שנצטרך גם פוליגרף, כי יהיה קשה מאוד לזהות שמי שאומר שהוא מצביע ליכוד ושהוא מרוצה ממדיניות ראש הממשלה עלול להימצא כטוקבקיסט בשכר. תודה רבה.
אדוני היושב-ראש, תודה, אדוני השר, חברי חברי הכנסת, לא רק כמצוות הפרוטוקול, גם משום שלהבנתי חשוב לדווח על הכנס הזה. זה כנס של גוף שלכאורה אין לו שיניים. הוא באמת פרלמנט של פרלמנט של פרלמנט, כלומר רק מדברים, לא משהו מסוכן. אבל – – –
כן, כן. הכנסת לפעמים מסוכנת. אני לפחות הייתי פה בלילה אחד שהיא גרמה הרבה נזק. אבל האספה הפרלמנטרית של נאט"ו זה לא החיילים עם הרובים של נאט"ו, זה חברי פרלמנט שונים ממדינות נאט"ו שמשתתפים באיזו עצרת ויש להם קבוצת עניין של הים התיכון והמזרח התיכון. הם התכנסו באתונה לפני כחודשיים; בוודאי הייתי מקדים לדווח אם לא היתה הפגרה – תבורך הפגרה. אבל בכנס הזה, יותר ממה שחשובים הדברים שנאמרו בו, חשובים הדברים שלא נאמרו בו. בדרך כלל בקבוצת המזרח התיכון וקבוצת הים התיכון של נאט"ו יש נושא אחד: מדינת ישראל והסכסוך הישראלי-פלסטיני. אלא, מעשה שטן, הכנס הזה נערך בדיוק בשעה שלוב בערה באש גבוהה ובמצרים המשטר נפל' ולא היה להם אפילו נציג אחד של הפרלמנט המצרי לשלוח לכנס, וכהיתר מיוחד התירו לשגריר המצרי לבוא לדווח. ופתאום מדינות אירופה שונות – היושב-ראש הוא ואהיט ארדן מטורקיה, אבל יש שם נציגים מבולגריה, מקרואטיה, צ'כיה, דנמרק, צרפת, גרמניה, יוון, איטליה, פולין, פורטוגל, רומניה, סלובניה וספרד, וגם שותפים אזוריים: אלג'יריה, ירדן, מרוקו וישראל – פתאום מסתבר שהסכסוך הישראלי–ערבי זה לא הבעיה היחידה בעולם. כשעוסקים באופן אקטיבי בשאלה האם פתרון הסכסוך הישראלי–ערבי יפתור את בעיית המהפכות במדינות ערב, קמים נציגי מדינות ערב ומכים על חטא, קמים נציגים מאירופה ומכים על חטא, ואומרים: שנים הפכנו את הסכסוך הישראלי–ערבי למרכז העניין. רצנו אחרי הפופוליזם הזה של מדינות ערב ונרתמנו לעגלתן, ואנחנו מבינים היום שהבעיות במדינות ערב ודאי לא ייפתרו גם אם ייפתר הסכסוך הישראלי–ערבי. היה שם כנס שעסק באיום האירני ובאיום על מדינות המפרץ, ומסתבר שדיווחים ממדינות המפרץ הם מפורשים. אירן מדאיגה אותם, אפילו סעודיה מדאיגה אותם, ושמענו הערות מסוג זה גם לאחר כניסת כוחות צבא סעודיים לבחריין במהומות שהיו שם. האסלאמיזציה מטרידה אותם. הסכסוך הישראלי–ערבי, שהוצג כמרכזי בכנסים קודמים, התחיל לתפוס את המקום הטבעי והנורמלי שלו, בפרופורציות המתאימות. השאלות שנשאלו היו ישירות: האם אירן תפסיק לייצר נשק גרעיני אם הסכסוך הישראלי–ערבי ייפתר? התשובות של המומחים שהופיעו שם היו: חד-משמעית, ודאי לא. גם אלה מתוכם שסברו שאירן תנהג, אם יהיה לה חלילה נשק גרעיני, כמדינה רציונלית ולא תעשה בו שימוש, ידעו לומר שבהחלט סביר שבמקרה כזה היא תוכל להעביר נשק להשמדה המונית לידי ארגוני טרור, ולפחות תפעיל אמצעי סחיטה כנגד מדינות ערב שונות כדי שלא יגיעו לשום הסכם שלום עם ישראל. מעניינות היו הערות של נציגי ירדן, שבאו ודיברו על השחיתות בירדן. אני באמת מוכרח להגיד שהתפעלתי מזה שהם דיברו בגילוי לב רב על השחיתות של הממשל בירדן. נציגים ממחוז אירביד וממחוז עמאן התבטאו שם. כמובן שפטור בלא כלום אי-אפשר. כשהצגתי שם את התזה שלי שיש כבר מדינה פלסטינית אחת והיא בירדן, ואין צורך לעולם בעוד אחת, התעורר ויכוח בשאלה. לא קמו, לא היו צעקות. היה דיון בשאלה אם התוכנית הזאת היא אפשרית, וקיבלתי גיבוי מפתיע מאוד ממומחה מבחריין, שבא ואמר: כולם יודעים שזו האמת. אל תתפלאו אם זה מה שיקרה, כאשר בעמאן יתחילו הפגנות ובית-המלוכה ההאשמי ייפול, שזו תהיה התוצאה הסופית של התהליך הזה. תודה רבה.
אדוני היושב-ראש, אדוני השר, חברי חברי הכנסת, אם לא היו אצלנו, היהודים, כל כך הרבה מעוותי מוח, חולי שנאה עצמית, היינו צריכים לברך כל שנה, להיות מרוצים כל שנה, שהערבים מזכירים את האסון שהמיטו על ראשם ב-1948. משום שיש בעיסוק בעצם זכותה של מדינת ישראל להתקיים, או בערעור על עצם זכותה להתקיים, מראה חשובה שצריכה להיות מוצגת בפני כל מי שמוחו נורמלי, שאינו מעוות לחלוטין, ושלא יקבל תמיד, מלכתחילה, אפריורי, מראש, את הגרסה של אויבו ויאשים את עצמו בכל דבר. מה רוצים הערבים אנחנו יודעים, ומי שלא הבין מה הם רוצים ומה זה הנכבה היה צריך להבין שלשום שסיפור הנכבה, השקר הערבי על מלחמת השחרור, לא בא לתאר את סבלותיהם של ערביי ארץ-ישראל בתש"ח; הוא בא לתבוע את השיבה. מפגיני הנכבה שפרצו את הגדר בצפון באו לומר: אנחנו חוזרים. לא כיבוש 67' – כיבוש 48'. ולכל התמימים, המיתממים או המטומטמים בקרבנו, להלן עיקר החדשות: אם תברחו מקבר רחל, תחפרו שוב שוחות בגבול יפו–תל-אביב. כל הפוסט-מודרניים, הפוסט-אידיאולוגיים, ולכן גם הפוסט-ציונים, מגלגלים עיניים ואומרים: נרטיב. יש נרטיב שלהם, יש נרטיב שלנו. יש אמת שלהם, יש אמת שלנו, יחיו שתי האמיתות זו בצד זו. נניח להם להפגין עם המפתח והדגלים ביפו, ואנחנו נחיה את שלנו. ניתן להם להתאבל על חורבנם. חברי הכנסת, אין שתי אמיתות; ואני לא פוסט-ציוני, אני ציוני, לכן יש אמת שלנו ושקר שלהם. אורי צבי גרינברג, משורר ונביא, כותב אחרי מאורעות תרפ"ט, אחרי השחיטות בגבול תל-אביב-יפו, בחברון, במוצא: "רבותיכם לימדו: יש אמת אחת לאומות: דם תחת דם – ולא היא אמת היהודים. ואנוכי אומר: אמת אחת ולא שתיים, כשמש אחת וכשם שאין שתי ירושלים". מי שלא מבין מה רע בדגלים ביפו במוצאי שבת, שכח כנראה איך צלפו ביהודי תל-אביב מהצריחים של יפו. ומי שלא מבין שהדגלים ביפו במוצאי שבת הובילו לפיגוע הדריסה בשכונת-התקווה ביום ראשון בבוקר ולפריצת הגדרות בצפון, חי כנראה, ולא בכדי, בגן-עדן של שוטים.
– – – חאג' אמין אל-חוסייני – – –
תודה, אדוני היושב-ראש. אדוני השר, במקרה הייתי באותו יום בעיר העתיקה, ומסתבר שכיוון שאני לא הייתי לבוש בדומה לחבר הכנסת מקלב, לי נתנו לעבור. מישהו חשב כנראה, אף-על-פי שלא החזקתי שום נר בידי, שלי מותר לעבור. אבל יהודים שנראו כיהודים דתיים לבושי שחורים, כשלומי אמוני ישראל, מהם מנעו את המעבר. זה מצטרף למה שנקרא באנגלית profiling שעושים ליהודים בעלייה להר-הבית, וזה מצטרף שוב ושוב לזה שמקשים – כשיש התפרעויות או חשש להתפרעויות בהר-הבית, כבר מפריעים ליהודים להגיע לכותל מתוך שמירה על ביטחונם. אנחנו צריכים להבין שגם כשאנחנו אומרים שהעיר הזאת קדושה לשלוש הדתות, אי-אפשר לפגוע ביהודים – – –
הבדיקות של יהודים חרדים שונות מהבדיקה של – – –
הבדיקה שעובר יהודי חרדי שונה לגמרי מהבדיקה שעוברים – – –
גברתי היושבת-ראש, נדמה לי שאין חילוקי דעות בבית הזה שראוי שמדינת ישראל תכיר בשואת העם הארמני ותציין את הדבר. מתוך תסכול גובר והולך בשנים האחרונות מכך שהנושא, אף-על-פי שהסכימו להעלות אותו כאן, קברו אותו תמיד בוועדת חוץ וביטחון ואף פעם לא דנו בו ברצינות, הגשתי הצעת חוק שאומרת שמדינת ישראל מציינת בתאריך ידוע את שואת העם הארמני. אם – ההסכמה של הממשלה להעביר את זה לדיון פתוח בבית יכול להיות שתייתר את החוק. יכול להיות שתהיה הסכמה בלי צורך בחקיקה כדי שיתקיים בבית הזה מדי שנה דיון שיציין את מה שקרה לעם הארמני. ועוד חצי הערה: אם כל השנים אמרו בשקט, במסדרון, מאחורי המליאה: תראו, אתם צודקים, אבל אנחנו לא רוצים לקלקל את היחסים עם טורקיה – נדמה לי שאפילו התירוץ הלא-מוסרי הזה לא קיים יותר היום.
אדוני היושב-ראש, רבותי השרים, חברי חברי הכנסת, לפני שבוע בדיוק התייצב על הדוכן הזה ראש ממשלת ישראל  ולרגל יום הרצל נשא נאום. בהזדמנות הזו של יום הרצל הוא מצא לנכון שוב לתמוך בהקמת מדינה פלסטינית ביהודה ושומרון וגם להזכיר שאנחנו נקפיד על נוכחות צבאית בבקעת-הירדן ונשמור על גושי ההתיישבות. המפתיע היה שאחריו התייצבה על הדוכן הזה יושבת-ראש האופוזיציה חברת הכנסת לבני וכעסה נורא. כעבור כמה ימים שמעתי את נשיא ארצות-הברית נואם, ממש כמה שעות לפני שראש הממשלה שלנו טס לארצות-הברית, והוא אמר: קווי 67' עם תיקוני גבול. למחרת ראיתי את ראש-הממשלה שלנו יושב אצל נשיא ארצות-הברית וכועס נורא. למה הם כועסים? בחיי שהם כולם אומרים אותו דבר. אני יכול להבין למה חברת הכנסת לבני צעקה, כי ראש הממשלה גנב את המצע של קדימה. אני מבין, זה בסדר. עכשיו היא, כדי להתבדל ממנו בבחירות הבאות תצטרך ללכת עוד יותר שמאלה. באמת, כבר לא נשאר אפילו הבדל מיקרוסקופי בין מה שהציע ראש הממשלה ובין מצע קדימה, אבל למה ראש הממשלה עשה פרצוף כזה כועס אצל אובמה? מה אמר אובמה? אמר: גבולות 67' עם תיקוני גבול. מה אמר נתניהו? מדינה פלסטינית ביהודה ושומרון, גושי ההתיישבות אצלנו. מה ההבדל? הלוא באמת גבולות 67' עם תיקוני גבול זה מדינה פלסטינית ביהודה ושומרון עם גושי ההתיישבות אצלנו, ובכל זאת היה לו חשוב מאוד לעשות פרצוף כועס. אני מבין שהם שניהם כעסו יותר בשביל הבוחרים שלהם מאשר בשביל בני שיחם או בני הפלוגתא שלהם. גברת לבני צריכה להצדיק את קיום קדימה בעיני בוחריה, להתבדל, וראש הממשלה כנראה צריך בכל זאת להראות לבוחרים מבית, או שלו או כאלה שפעם היו שלו ועכשיו הם תומכים בליברמן, להציג להם שהוא באמת לא מקבל את העניין הזה של גבולות 67' עם תיקוני גבול. אז יסבירו לי רבותי השרים שיושבים כאן, מה זה מדינה פלסטינית ביהודה ושומרון וגושי ההתיישבות שלנו? זה לא ממש אחד לאחד גבולות 67' עם תיקוני גבול? הלוא לא הגדירו את כמותם של תיקוני הגבול. להבנתי, כולם מדברים על אותו דבר: על מדינה פלסטינית ביהודה ושומרון. הגבול יזוז קצת הנה, קצת הנה, אבל ההבדל הוא כמותי ולא איכותי. אין פה הבדל בעיקרון בין לבני, ראש הממשלה נתניהו ואובמה. על העיקרון הם לא חלוקים: מדינה פלסטינית ביהודה ושומרון עם תיקוני גבול כאלה ואחרים. מה הבעיה? הבעיה היא שהעיקרון הזה לא פותר את הסכסוך ולא מביא בכנפיו שלום. נדמה לי שרוב היושבים בבית הזה יודעים שמהתוכנית הזאת לא יצא שלום. נדמה לי שגם לרוב אזרחי ישראל ברור שלא יהיה שלום עם הערבים, כי הסכסוך איננו טריטוריאלי, או לפחות המרכיב החשוב שבו איננו טריטוריאלי, והעניין הטריטוריאלי הוא מסיח – מסיח את הדעת, מוץ, כמו המוץ שמשחררים מטוסים כדי למשוך אחריהם טילי אויב. מדובר במלחמת דת. עבורי ארץ-ישראל שייכת לעם ישראל, על-פי תורת ישראל. עבורם, ארץ-ישראל – פלסטין שלהם – היא אדמת ווקף לעולמי עולמים, ואין מוסלמי שיכיר בזכותו של כופר לשלוט באדמת ווקף. הוא יכול להכיר בכוחו, הוא יכול להגיד: אין לי כוח להילחם בו בעת הזאת; לעולם לא יכיר בזכותו של כופר לשלוט באדמת ווקף. ולמרות העובדה שברור שיש כאן – – –
אדוני היושב-ראש, האם לדעתך ראוי לדון בתוכנית "ירדן היא פלסטין ופלסטין היא ירדן" בכנסת?
לא, כי הצבעת בעד. אתה הצבעת ב-18 במאי, בדיוק לפני שנתיים – 2009, הצבעת בעד – – –
אז אדוני, לכן – אני אראה לך. הנה המסמך. לא מראים מסמכים מהדוכן. ב-18 במאי חבר הכנסת מגלי והבה הצביע יחד עם פואד בן-אליעזר, דניאל בן-סימון, אהוד ברק, יצחק הרצוג, מתן וילנאי, איתן כבל, הצביעו להעביר את התוכנית "ירדן היא פלסטין" לדיון בוועדת החוץ והביטחון. אז בוא לא נתווכח על עובדות.
אז מי שאמר "פלסטין היא ירדן וירדן היא פלסטין" הוא המלך חוסיין, אבא של המלך עבדאללה. אז מותר לילד לריב עם אבא שלו – – –
ואני אומר מה חוסיין חושב.
אז אתה רוצה להגן על ההכללה.
גם אני, אבל מחר בבוקר, חס וחלילה, יהיו הפגנות בירדן כמו בכיכר תחריר, ו-80% מאזרחי ירדן, שהם פלסטינים, יצאו לרחוב, והנשיא אובמה יברך אותם, כי הוא בעד דמוקרטיזציה – שמענו מפי הגבורה – ופתאום, בבת-אחת, על-פי רצון העם, ירדן תהיה פלסטין. מה תעשה אז, אדוני היושב-ראש, תגיד שדמוקרטיה זה לא בסדר? הם 80% מהאוכלוסייה, הם יושבים על שלושה-רבעים מארץ-ישראל המנדטורית שהובטחה לעם ישראל בהצהרת בלפור וההבטחה אושררה בסן-רמו, ואחר כך, ב-1922, באה חלוקת הארץ בספר הלבן של צ'רצ'יל, שקרע שלושה-רבעים מארץ-ישראל של העם היהודי ונתן אותה למדינה ערבית, וחלוקת הארץ בוצעה. ולכן ירדן היא פלסטין ופלסטין היא ירדן, וכל מי שאומר אחרת הוא בוגד – אמר המלך חוסיין, לא אני: ירדן היא פלסטין ופלסטין היא ירדן, וכל מי שאומר אחרת הוא בוגד. עכשיו, אפשר לבוא להגיד שאנחנו לא מסכימים עם המלך חוסיין, אפשר לבוא להגיד שבנו המלך עבדאללה, ברשות ובסמכות, שינה את מדיניות אביו, אבל לבוא להגיד שיש פה תוכנית מופרכת, תוכנית לא לעניין, כוללנית, שאיננה מצלמת את המצב – חברי הכנסת, זו האלטרנטיבה היחידה שאיננה כרוכה בהתאבדות למדינת ישראל, שלא תקים מדינת אויב ביהודה ושומרון, שלא תגרום בהכרח לעוד שפיכות דמים. לצערנו, לאסוננו, לא היה בידי התנועה הציונית ב-1922 הכוח ליישב את עבר הירדן. ולכן הספר הלבן של צ'רצ'יל הצליח, וההסתדרות הציונית קיבלה אותו כאנוסה על-פי הדיבור, משום שלא היה כוח במעט היהודים שהיו אז בארץ-ישראל לקבל ולהילחם בגזירה הזאת. אבל לבוא ולהגיד היום שאם אז כבר קרעו את ארץ-ישראל לשניים, ונתנו שלושה-רבעים ממנה לערבים, והקימו שם מדינה שהרוב המכריע של תושביה היו פלסטינים – לבוא ולהגיד שהפתרון הזה איננו פתרון שראוי לדון בו כחלופה לתוכנית שעלולה לגרום לחורבן מדינת ישראל – זה לא קביל בעיני. חברי הכנסת, ביום רביעי הקרוב יחול יום הולדתה – יום העצמאות של ממלכת ירדן, שהוקמה-הוכרזה ב-1946, ב-25 במאי. ומכיוון שאני מניח שביום העצמאות הם, כמונו, עושים "על האש", והשגרירות סגורה, אני אבוא מחר, בשעות אחר-הצהריים, אל שגרירות  ירדן,  ואגיש להם עצומה שהחתמנו אלפי אנשים בעולם, מ-69 ארצות. כמוני יעשו אנשים בעוד עשר בירות בעולם כולו. בוושינגטון, במוסקבה – באירופה, באוסטרליה – מגישים עצומות לשגרירות ירדן, קוראים למלך עבדאללה להכריז על ירדן ממלכת הלאום הפלסטיני. זה מה שאנחנו מבקשים ממנו. לא מבקשים ממנו להתפטר, לא מבקשים ממנו לעשות שום דבר. להכריז: מדינת ירדן היא המדינה של הלאום הפלסטיני. אני מקווה שהצעד הזה יסלול דרך לדיון ציבורי בתוכנית מדינית חלופית. תודה רבה.
אדוני היושב-ראש, תודה. תודה למערך המילואים. רק הודות לכם אנחנו יכולים לשבת בבית הזה תחת הדגל הזה ולדבר בפרלמנט של מדינת היהודים בשפה העברית. בלעדיכם זה לא היה קורה. היום עתיד ראש ממשלת ישראל לדבר בפני הקונגרס האמריקני, וגם בהנחה שהוא לא יוסיף על הנזק שכבר גרם בנאומו כאן ביום הרצל לפני שבוע, ולא יוסיף על ההכרה במדינה פלסטינית עם שמירה על גושי התיישבות, יש להניח שמדינה פלסטינית תהיה בנאומו. היום, ולכבוד יום העצמאות הירדני החל מחר – חג שמח – הגשנו עצומה לשגרירות ירדן שאומרת שכבר יש בעולם מדינה פלסטינית אחת, והיא בירדן, ואנחנו מבקשים מהמלך עבדאללה להכריז על מדינתו כמדינת הלאום הפלסטיני. תהליך דומה מתרחש בעשר ערים בעולם היום, מסן-פרנסיסקו, וושינגטון ועד מוסקבה, ואני מקווה שהעולם ידע שיש תוכנית אלטרנטיבית. תודה רבה.
אדוני היושב-ראש, אדוני השר, חברי חברי הכנסת, אני מודה ליושב-ראש הכנסת על כך שאפשר לי לשאול את השאלה, אשר היתה – – –
אכן, הרב אורי דסברג, זיכרונו לברכה, גידל יחד עם אשתו, הרבנית יהודית, תיבדל לחיים ארוכים, את שני היתומים שהוריהם נרצחו בפיגוע ב-1995. השאילתא היא כזאת: בעקבות רציחתו של מתפלל בקבר יוסף על-ידי שוטרי הרשות הפלסטינית – רצוני לשאול: 1. האם תמומש השליטה הישראלית במתחם? 2. אם כן – מתי? 3. אם לא – מדוע?
תודה, אדוני השר. אנחנו מחזיקים כנראה שני עותקים שונים של הסכמי אוסלו, כי בהסכם אוסלו שאני מכיר כתוב: שליטה ביטחונית מלאה של ישראל בקבר יוסף ובבית-הכנסת "שלום על ישראל" ביריחו. אז אם יש נוסח אחר, שאינו מוכר לי, אני אשמח לראות אותו. אבל לגופו של עניין, קבר יוסף הוא לא רק מצבתו של יוסף הצדיק, הוא גם אנדרטה יומיומית לכך שערביי שכם שעוברים על-ידו רואים יום-יום שזה המקום שהצליחו לגרש ממנו בכוח את צה"ל. זה לקח ושיעור, שאפשר לגרש את צה"ל בכוח, ולפיכך, מדוע לא לממש מה שכתוב בהסכמי אוסלו ולהחזיר את השליטה הביטחונית לידינו?
גברתי היושבת-ראש, חברי חברי הכנסת, חברי ניצן הורוביץ חסך לי את רשימת המהתלות השנתית שלנו.
יש הרבה. נדמה לי, שרובם אגב בתהליך של פתרון הבעיה וחקיקת יסוד, למעט העניין של כרטיסים לבתי-עינוגים, שלא מוצאים לזה פתרון, והבעיה היא, שזה באמת מצב חירום. כי בדרך כלל, כשאני הולך לסרט, אני סובל. אם יש סרט שמתענגים עליו, זה מצב חירום, זה באמת משהו מאוד מיוחד וצריך להתייחס לזה בהתאם. אז עקרונית, זה פסול מכול וכול לעסוק במגוון של תחומי חקיקה והסדרה באמצעות חוקי חירום ולכן היה ראוי לבטל את כולם ולחוקק באופן פוזיטיבי את מה שצריך. אבל השעה כנראה באמת שעת חירום. אני חושש שאנחנו צפויים שוב לגל טרור קשה או מלחמה, חס וחלילה, ולכן יכול להיות שלא טוב לבטל את התקנות האלה עכשיו. שמעתי את נאום ראש הממשלה אתמול. הנאום הזה, להבנתי, לא הרחיק את גל הטרור הבא, אלא מקדים אותו. מצד אחד הוא נאם בתקיפות יוצאת מן הכלל וזכה למחיאות כפיים רמות ביותר, הקונגרס קם על רגליו והריע כשהוא אמר שעם ישראל לא יכול להיות כובש בארצו, לא יכול להיות כובש ביהודה ושומרון, וירושלים לעולם לא תחולק ושום פליט לא יחזור לתחומי ישראל – זוהי נחלת אבותינו; נאום שהוכיח שהקונגרס האמריקני אתנו ושאובמה לא יכול לעלות על דעתו לא להטיל וטו באו"ם אם הקונגרס ילחץ עליו לעשות את זה. ולכן, לפחות מהבחינה הזאת, זה היה מעשה חשוב שהוא מדבר לקונגרס. אבל שום דבר בקונטקסט הזה לא חייב אותו לבוא ולומר שהוא ישאיר התנחלויות מחוץ לגבולות מדינת ישראל. שום דבר. את אובמה זה לא ירצה. את הפלסטינים – ודאי שזה לא מספיק להם. כלומר, זה לא קידם את המשא-ומתן לשלום, זה רק השאיר המחאות פתוחות על השולחן. וראינו, פעם אחר פעם, כשמשאירים המחאות פתוחות על השולחן והתחייבויות ויוצרים רמת ציפיות גבוהה, זה מביא לפיצוץ. גברתי היושבת-ראש, ברפואה אנחנו מכירים מצב שלאנשים יש תקווה. תקווה זה משהו נורמלי, בריא, אני מקווה להיות בריא, אני מקווה לא להיות חולה. אבל אם אני מצפה לא להיות חולה, זה לא ריאלי. בסוף אנשים חולים, בסוף אנשים גם נפטרים. ליצור רמת ציפיות לא נורמלית אצל הערבים ולהגיד להם: בסוף תקבלו גם התיישבות, בסוף תקבלו שטחים נרחבים מאוד בארץ-ישראל – הנדיב הידוע נתן לכם אתמול שטחים נדיבים מארץ-ישראל. בסוף זה יוצר רמת ציפיות שעלולה להביא לפיצוץ. להבנתי, הנאום הזה לא מקרב שלום אלא מקרב עימות אלים, קשה מאוד, ולכן צריך להאריך את תוקף תקנות שעת-החירום. תודה רבה.
אדוני היושב-ראש, תודה, רבותי השרים, חברי חברי הכנסת, בשבוע שעבר, כשהונחו על שולחנותינו ארבעת הכרכים עבי הכרס של דוח מבקר המדינה, והכרך החמישי, של תשובת משרד ראש הממשלה, כמעט נעלמה ביניהם חוברת צנומה וקטנה, דוח מיוחד של מבקר המדינה, חוות דעת על העברת כספים לחברות שהיו בבעלות שר הביטחון אהוד ברק; בבחינת מעט המחזיק את המרובה, המרובה מאוד. יש לי שלוש דקות, זה לא מספיק כדי לקרוא את כל הפנינים שהחוברת הצנומה הזאת שזורה בהן, על עלילותיו של שר הביטחון שלנו. באמת, פנינים, עליו, על אופי עסקיו ועסקי בנותיו, ורעייתו, וחובת הגילוי הנאות וההתחמקות מהגילוי הנאות. אין לי ספק שיש לנו שר ביטחון יצירתי מאוד. בין השאר, הוא יצק תוכן חדש למושג "חברות בנות". כלומר, עד עכשיו חשבתי שמדובר בחברה שמולידה חברה, מסתבר שזה גם יכול להיות אדם שמוליד בנות ומעביר אליהן שלושה ימים לפני שהוא מתמנה להיות שר ביטחון את כל עסקיו. אגב, בניגוד למה שקבוע היטב בתקנות, בכללים, שכשאדם מתמנה לשר, מחמת ניגוד עניינים אפשרי, הוא לא יכול להעביר את רכושו, את חברותיו לידי בנותיו או רעייתו. כתוב. אבל היצירתיות הזו, שאדם השתבח לא פעם בזיכרונותיו, שבנעוריו הוא היה מפרק שעונים כמעט כפייתי, מבקר המדינה לא ניחן בתכונות הללו והתקשה קצת לפרק את הסבך ואת השרשורים של החברות והחברות השונות של א' ברק, אהוד ברק, אהוד ברק בעירבון מוגבל, חברה א', חברה ב'. הוא כל כך התקשה, נעתקו כמעט המלים מפיו והוא נזקק לציור. לא לעתים תכופות מבקר המדינה מצרף סרטוט לדוח שלו. הסרטוט שהרכיב את מבנה החברות השונות והשרשורים שביניהן הוא ציור מורכב מאוד, בסוף הוא נראה כמו מבוך. וגם אם מבין השורות משתמע שאהוד ברק סובל מאיזה פיצול אישיות – לפחות בתחום החברות שהוא מקים ויש אהוד א' ואהוד ב', אבל גם אהוד ג', ד' וה'. בסוף בסוף, אומר מבקר המדינה, זה אותו אהוד ברק. הכול בכול מכול כול – אותו אדם, והוא בעלי כל החברות השונות הללו. אנחנו מוכרחים להעריך את היצירתיות של שר הביטחון שלנו, כי באמת ביכולת לא מבוטלת של קומבינות, הוא לא עבר אף דקה אחת את הסף הפלילי. ושוב, קובע מבקר המדינה, אין פה עניין פלילי, יש פה רק עניין של נורמות ציבוריות ומה שהציבור מצפה מנבחריו. בעניין הזה תרשו לי לחלוק על מבקר המדינה. הציבור כבר לא מצפה לשום דבר משר הביטחון שלו, לפחות לא בתחום הנורמות הציבוריות, והערכים והעניינים המנוגדים, שאינם מנוגדים כלל וכלל, כי כולם ענייניו של אותו אדם עצמו – אהוד ברק. תודה רבה.
אדוני היושב-ראש, אדוני השר, חברי חברי הכנסת, כולנו מודעים לקשיים הכלכליים של שר הביטחון שלנו – אנחנו יודעים כמה קשה לחיות ממשכורת אחת, ולכן אנחנו עדים לתופעה שהוא בחר בעיסוק נוסף ובשעות הפנאי שלו הוא עוסק בחיזוי רעידות אדמה והוא מנבא לנו רעידת אדמה, או צונאמי בעקבות רעידת אדמה בים, שיגיע בספטמבר. הוא שם לעצמו – ואינני יודע פה אם זו תחזית או אג'נדה – להגדיר שמדינת ישראל צפויה לדברים איומים ונוראים בספטמבר, כי כל העולם יקום עלינו אחרי שהמדינה הפלסטינית תכריז על עצמה. אז בא ראש הממשלה לקונגרס האמריקני, וזכה באמת לקבלת פנים שאינני זוכר רבות כמותה עם תמיכה גורפת מקיר לקיר, וקמו וישבו וקמו וישבו, וההישג המדיני הראוי לציון הזה – ואתם יודעים שאני לא מכביר שבחים על ראש הממשלה שלנו – הוא רחב חשיבות, משום שעכשיו ברור לכול, גם לחוזי תחזיות רעידות האדמה, שהנשיא אובמה לא יכול לעולל למדינת ישראל כל מה שהוא היה רוצה לעולל לנו, כיוון שהקונגרס אתנו, וזה חדשות טובות. אבל ראש הממשלה זכה למחיאות כפיים ולהערכה הנלהבת ביותר של הקונגרס דווקא כשהוא דיבר על כך שעם ישראל לא יכול להיות כובש בארצו, שלא נכניס אף פליט ערבי לישראל ושירושלים תישאר מאוחדת. כשהוא דיבר על הדברים האלה, אם יכולנו למדוד את עוצמת מחיאות הכפיים – אלה היו מחיאות הכפיים הרמות ביותר. ואינני זוכר, ואולי אוזני מטעות אותי, מחיאות כפיים כשהוא אמר שלעת שלום, אם יהיה דבר כזה, אנחנו נותיר יישובים מחוץ לגבולות מדינת ישראל. באמת אינני זוכר. תקנו אותי אם אני טועה, אבל אינני חושב שהקונגרס האמריקני הריע בתשואות לדבר הזה. כלומר, ההכרזה הזאת לא היתה דרושה על מנת לגייס את הקונגרס האמריקני לתמיכה בנו מול הנשיא אובמה. ברור שלנשיא אובמה נאומו של ראש הממשלה לא היה טוב. לא מצא חן בעיניו כל מה שהוא אמר שם. בוודאי לא מצא חן בעיניו שהוא מגייס את הדמוקרטים והרפובליקנים. למה האיש שאמר – מי שאומר כן למדינה פלסטינית אומר לא למדינת ישראל – וחוזר ואומר את הדברים בהתלהבות ובשכנוע ממש כמו הדברים שהוא אמר בפני הקונגרס האמריקני לפני שבוע – למה האיש הזה צריך לבוא ולהגיד כן למדינה פלסטינית? איפה זה שם אותו? בתור אחד שאומר לא למדינת ישראל? תודה רבה.
אדוני היושב-ראש, תודה רבה, חברי הכנסת, הרמטכ"ל נדרש היום שוב לפרשת פריצת הגדר במג'דל-שמס ופריצת מאות ערבים לשם, והגדיר שוב את האירוע כאירוע לא טוב. לא טוב – זה – – –
לא טוב – זה ציון שנותן שופט ב"כוכב נולד". בעיניו של הערבי שפרץ את הגדר והגיע ממג'דל-שמס ליפו ואמר: אמרו לי שיש מוקשים ואמרו לי שיש חיילים, ולא שוטרים ולא חיילים ולא מוקשים – זה אירוע מכונן. ואם הצבא לא יבין את המשמעות הזאת, יהיו לנו אירועים לא טובים רבים, ואולי לא טובים מאוד-מאוד-מאוד, ואולי הרבה מאוד הרוגים, כי מי שלא מבין שאם לא יקנו עכשיו ויציידו עכשיו – צבא, משטרה, יישובים, מתיישבים – בהרבה מאוד נשק לפיזור הפגנות, נשק אל-הרג, יהיו הרבה מאוד הרוגים בדרך. תודה רבה.
אדוני היושב-ראש, גברתי השרה, חברי חברי הכנסת, אנשי העמק, סיפור ההתיישבות בעמק הוא הסיפור של הציונות. ב-1891 מבקרים מזא"ה ואוסישקין בעמק ונשבעים לגאול את אדמותיו. ומסתבר שאין די בשבועות. חנקין, כנציג "חובבי ציון", מתחיל משא-ומתן עם משפחת סורסוק מביירות, האפנדים של העמק, אפילו חותמים. "חובבי ציון" מרוסיה שולחים מקדמה אבל לא שולחים את שאר התשלום, והעסקה נתקעת. המקדמה עם החוזה נשארים אצל משפחת סורסוק בביירות. כשהרצל מתייאש מהתקווה שלו לקבל צ'רטר מדיני על ארץ-ישראל, הוא משלים, חלקית לפחות, עם הטקטיקה של "חובבי ציון". הוא יוצר איזושהי סינתזה בין הציונות המדינית ל"חובבי ציון". שליחיו של הרצל מקיימים משא-ומתן לרכישת אדמות העמק, אבל במקביל יק"א מנהלת משא-ומתן לרכוש, והמחירים עולים, כי יש שניים שמתחרים זה בזה. מ-25 פרנק לדונם הגענו ל-43 פרנק לדונם, הרצל מת ולא קנינו. ב-1911, סוף-סוף, רופין וחנקין חותמים על העסקה הראשונה עם אותה משפחת סורסוק, קונים שטח אדמה ראשון מאדמת פולה. אבל האריסים הערבים שיושבים על האדמה לא מפנים אותה, וצריך לשלם להם עוד פעם, וזה גם לא עוזר. בסוף שולחים קבוצת כיבוש של "השומר" – בתקופה ההיא כיבוש היה שבח ולא גנאי – ורק אז מקימים את היישוב היהודי הראשון, מרחביה. ואת 100 השנים האלה אנחנו מציינים היום. צריך לקנות, צריך לשלם שוב פיצויים לאריסים, צריך גם לפנות אותם, בסוף צריך לקבוע עובדות בשטח. דוגמה מובהקת לסיפור ההתיישבות בעמק זה משמר-העמק. האדמות נרכשות אחרי מלחמת העולם הראשונה על-ידי קרן הקיימת. הגרעין, "השומר הצעיר" מפולין וגליציה, נוסד ב-1922. שלוש שנים הכשרה – עולה לקרקע ב-1926. 1929 – פרעות תרפ"ט, שחיטות בכל הארץ, התקפות על משמר-העמק, חברי הקיבוץ נוטשים את המשק בחסות המשטרה הבריטית. יש פולמוס ציבורי אדיר. אורי צבי גרינברג קורא לזה "הפקר העמק", לא משמר העמק. בסוף הם חוזרים, כמובן, ומותקפים שוב ושוב ושוב, עד שב-1948 קאוקג'י עולה על משמר-העמק. הקרב המכריע על עמק יזרעאל מתרחש שם, במשמר-העמק – קאוקג'י מול יצחק שדה ודן לנר ואחרים. בהכרעת הקרב במשמר-העמק, בסופו נמלטים קאוקג'י ואנשיו, וכפריים רבים מאוד עוזבים את הכפרים הערביים מסביב. אז מוכרע גורל העמק. אחרי מאורעות תרצ"ו, כתב אורי צבי: "רבותיכם לימדו: ארץ בכסף נקנית./ קונים את הניר ותוקעים בו מעדר./ ואנוכי אומר: אין ארץ בכסף נקנית/ ובמעדר גם חופרים וקוברים את המת. – – – ורק ההולך אחרי התותח בשדה,/ זוכה כן ללכת אחרי מחרשתו הטובה/ על זה השדה שנכבש". בוויכוח ההיסטורי, איך מיישבים את ארץ-ישראל, באבולוציה או ברבולוציה, במחרשה או בחרב, קבעה ההיסטוריה: אין זה בלי זה. כמו סמל הפלמ"ח, שיבולים וחרב. תודה רבה.
– – – לא מול הרשות הפלסטינית.
אדוני היושב-ראש, אדוני השר, חברי חברי הכנסת, במפתיע אני יכול בהחלט להתחבר עם משפט אחד של קודמי, חבר הכנסת חנא סוייד, שאמר שפתיחת המעברים ואולי גם פתיחה לסחורות תקטין את ירי ה"קסאמים" מעזה. כי אם אני יכול לירות מעזה "קטיושות" תקניות שאירן תספק על פני השטח, רשמית לאור יום, למה אני צריך לירות איזה טיל מצ'וקמק תוצרת-בית? זה באמת יקטין את ירי ה"קסאם", אבל יגביר את ירי ה"גראדים", ה"פאג'רים" ודומיהם לטווחים ארוכים יותר. חברים, אתם ודאי זוכרים את התקופה שאריאל שרון הקים את ההתיישבות בעזה, ואמר: רק חיץ יישובי בין עזה ומצרים יבטיח את ביטחונה של ישראל. אחר כך הוא קם והוריד את היישובים מרצועת-עזה ואמר: אנחנו נסתדר בלי היישובים, אבל צה"ל יישאר לאורך ציר פילדלפי, תוכנית ההתנתקות דגם א'. אחרי זה החליט להוריד את צה"ל מציר פילדלפי, והחליף אותו בהסכם המעברים שארצות-הברית חתומה עליו. ארצות-הברית ערבה לו ומצרים חתומה עליו, והם ישגיחו שלא יהיה מעבר מסיני לתוך רצועת-עזה, כי יצאנו מציר פילדלפי. אחרי שגם זה נופל ומתפרק לחלוטין ולא נשאר שום דבר – היתה השבוע קריקטורה, נדמה לי ב"הארץ": טור של מאות אנשים הולך על פני השטח מעזה למצרים, ולמטה יש איזה שני חבר'ה שיושבים במנהרה ואומרים: יום חלש היום, כלומר כל התעבורה עברה אל פני השטח ולא למטה. וממשלת ישראל לא שולחת היום אפילו שר להתייחס. נדמה לי שאתה השר התורן אבל לא אמור להשיב על העניין הזה. אשמח לדעת אם יש תשובה מטעם ממשלת ישראל על מה שקורה שם – הפרה בוטה של הסכם עם מצרים. איך מישהו יכול עכשיו להטיף לחתימה כלשהי של הסכם עם ערבים – עם פלסטינים, עם מדינות אחרות – אם ברגע שנוח להם הם מפרים אותו, מתעלמים מהתחייבות? ארצות-הברית לא – – –
מאה אחוז. אבל מצרים התחייבה.
ועכשיו הפרה את ההתחייבות שלה. מחר יפתחו באמת גם לסחורות. אם אצלנו לא קמים למחות על הדבר הזה, למה נצעק אחר כך, כשיעבירו גם סחורות? נדמה לי שהמבוכה בישראל נוכח מה שקורה במצרים היא אדירה. מצרים הולכת להיות או תחת שלטון צבאי או של "האחים המוסלמים". זה שאנחנו לא מתעוררים עכשיו לעצור את זה, נמצא את זה מחר בתוך עזה. תודה רבה.
כמה קבוצות היו לנו עד עכשיו?
תודה. גברתי היושבת-ראש, אדוני השר, חברי חברי הכנסת, לפני שנתיים בא ראש הממשלה נתניהו לבר-אילן ואמר שתי מדינות. לפני שבועות אחדים הגיע לקונגרס האמריקני ואמר את השם המפורש, להבדיל אלף אלפי הבדלות, מדינה פלסטינית; ואמר – נדיבות טריטוריאלית; ואמר – יהיו יישובים שיישארו מחוץ לגבולות. ואמר – נכון, מכובדי השר בגין, ואני עונה על מה שאמרת בנאומך הקודם – הוא גם אמר: אנחנו לא כובשים כאן, זו נחלת אבותינו. אבל מי ייקח ברצינות את מי שאומר: זו נחלת אבותי, ואני הולך להיות נדיב ביחס אליה? הרוסים שלא הסכימו לוותר על האיים הקיריליים או האלאוטיים? הבריטים שלא הסכימו לוותר על פוקלנד? שום עם בעולם לא מוותר על מה שהוא מבין כנחלת אבותיו. ואנחנו, שיש לנו קושאן כל כך עתיק, מוותרים בנדיבות טריטוריאלית. פשוט לא לוקחים אותו ברצינות, כי אם הוא רציני וזו נחלת אבותינו, אז מה הוא מוכר את אמא שלו? איך יכול להיות? המולדת, ה"פאטריה", האמא – מוותרים עליה? לכן לא לוקחים אותו ברצינות, לכן גם אובמה מסביר באולטימטום כזה או אחר שעליו לקבל את ההמלצות שלו לגבולות 67' עם תיקוני גבול כאלה ואחרים, ורק אחר כך לדבר על פליטים, ורק אחר כך לדבר על ירושלים, ורק אחר כך לדבר על הכרה במדינה יהודית. נתניהו עושה בשעות אלה באיטליה, והוא מנסה לקושש מדינות אירופיות ידידותיות יותר או פחות כדי שיתמכו בקו שלנו. אבל במקביל, המסר שמגיע מארצות-הברית לאותן מדינות אירופה: אל תסכימו להקשיב לו אם הוא לא מקבל את האולטימטום שלי. הקו של ישראל צריך להיות שונה לחלוטין, חברי חברי הכנסת. אנחנו לאסוננו הבאנו את ערפאת אלינו, וחתמנו על הסכמי אוסלו. אבל בהסכמי אוסלו ההם, שהם ארורים מבחינתי, יש כמה דברים ברורים לגמרי: שהערבים קיבלו עליהם ליישב כל דבר במשא-ומתן, ושלא לשנות באורח חד-צדדי – שני הצדדים קיבלו עליהם לא לשנות באורח חד-צדדי את מעמד השטח. ישראל חייבת להזכיר גם לארצות-הברית, גם למדינות אירופה שהיו ערבות להסכם הזה, שהכרזה פלסטינית חד-צדדית היא הפרה חד-וחלק של הסכמי אוסלו שהם ערבים להם, ואם הם יתמכו בהפרה, כל חתימה שלהם, כל ערבות שלהם איננה יותר מלכלוך על נייר. ולכן צריך ראש הממשלה להסביר לאלה שיסכימו להקשיב לו – ואם לא יסכימו כנראה זה לא בגלל חוסר יכולת שכנוע של ראש הממשלה – שעל הפרה חד-צדדית ישראל תכריז שהיא פטורה מהסכמי אוסלו, והללו בטלים ומבוטלים משום שהופרו חד-צדדית באורח יסודי על-ידי הצד השני. ולפיכך, הבסיס החוקי הבין-לאומי של קיומה של הרשות הפלסטינית בוטל, כי כל קיומה נשען על אותם הסכמי אוסלו. ולפיכך, ישראל תחולל את השינויים החד-צדדיים בשטח מטעמה כתמונת ראי של מה שמנסים הערבים לעשות –  תחיל את החוק והמשפט הישראלי על יהודה ושומרון. וגם אם לא באנו לדבר הזה באורח חיובי, פוזיטיבי, מתוך הבנה שזו נחלת אבותינו, אלא מתוך שנגררנו לכך על-ידי צעדי הערבים, מתוך שלא לשמה נגיע לשמה. תודה רבה.
60 שנה – – – לא היו – – –
יש לנו גם הופעה קבוצתית לפעמים, אבל לפעמים אחד אחד.
תודה. אני רוצה להתחיל בדברי שבח ליושב-ראש שלנו, ובאמת, בין השאר, בזכות התערבותך האישית התאפשר לנו היום לקיים ביקור, באבטחה מלאה של צה"ל, בקבר יוסף בשכם. שמונה חברי כנסת משדולת ארץ-ישראל, ואני יודע על רבים נוספים שרצו אבל בגלל לוח הזמנים, שהודענו רק ברגע האחרון, נמנע מהם. ביקרנו שם, ומשם השמענו כמה קריאות. האחת מהן, שממשלת ישראל תתבע הסגרתם לאלתר של רוצחי בן יוסף לבנת. השנייה היא לחזור לנוכחות אזרחית וצבאית מלאה בקבר, כפי שנאמר בהסכמים, גם באותם הסכמים שאנחנו, לאסוני, קיבלנו עלינו; אבל אם קיבלנו, לפחות נוציא מתוק מעז, והחזרה צריכה להיות של אותם תלמידי ישיבה שלמדו בקביעות בקבר, בשמירה ישראלית ובאחריות ישראלית מלאה. המסר שיצא משם היה שאפשר לבקר גם לאור יום, לא במחשך, והעולם לא התמוטט ולא היו מהומות. אני שמח שאפשר יהיה להמשיך לעשות כך גם בעתיד. תודה רבה.
תודה. אדוני היושב-ראש, אדוני השר, חברי חברי הכנסת, בסוף השבוע שעבר פורסמה איגרת למפקד שפרסם מפקד אוגדת איו"ש, תא"ל ניצן אלון. באיגרת הוא מתאר שני מקרים של חיילים שהדליפו – אחד הדליף מידע מבצעי על כוונה לפנות מתיישבים מהריסות היישוב חומש והשני מנע העברת מידע על הקמת מאחז בלתי חוקי. שני החיילים הושעו מתפקידם, נשפטו והורחקו. לנוכח שני המקרים הללו פונה מפקד אוגדת איו"ש וכותב למפקדי היחידות ביהודה ושומרון: "עלינו כמפקדים לבדוק ולאפיין בצורה יסודית את רקע החיילים. יש לראיין את החיילים בעלי הפוטנציאל שעלולים לפגוע בביטחון המדינה ולשבצם – – – בתפקידים בהם אינם חשופים למידע רגיש". מדובר צה"ל נמסר כי מדובר במסמך שמיועד לשמש כלי למפקדים בגזרת יהודה ושומרון. אומר לנו דובר צה"ל: אנחנו מציעים לקרוא את המסמך השלם, ולא קיטועים המובאים ממנו, והמופצים על-ידי בעלי עניין שמטרתם לסלף את תוכנו ולעוות את המציאות. אדם עומד ותמה מה גרוע יותר: דבריו של ניצן אלון או דבריו של דובר צה"ל? מעבר לעניין הציני שדובר צה"ל מציע לנו לעיין במסמך כולו אבל הוא לא מעמיד את המסמך כולו לעינינו ואנחנו תלויים רק במה שפורסם, אומר דובר צה"ל: המסמך אמור לשמש כלי למפקדים. כלי – לעשות מה, אדוני היושב-ראש? מה שימושו של הכלי הזה? לבדוק ולאפיין בצורה יסודית את רקע החיילים, כך כותב תא"ל ניצן אלון. השיטות הללו, אדוני היושב-ראש, אדוני השר, מוכרות לנו מההיסטוריה. ברוסיה הקומוניסטית נהגו כך. האם במשפחה היו קולאקים? בעלי אדמות? קפיטליסטים? בורגנים? אם כך, סביר שהנבדק, בעל הרקע המתאים, יהיה אנטי-קומוניסט ויש להרחיקו, כלומר – לסיביר. מה מבקש תא"ל ניצן אלון מהמפקדים שלו? באנגלית קוראים לזה profiling; אפיון, יצירת קלסתר. אפילו בנתב"ג, נדמה לי, נאסר עליהם לאחרונה לעשות profiling ולעשות סינון ביטחוני שונה לערבים, אף שרוב המחבלים באזורנו הם ערבים. נאסר לעשות profiling שונה – – –
אולי, אבל אסרו עליהם. מה זה ה-profiling הזה? מה זה האפיון הזה? הייתי אומר בלשון מז"פית, בלשון של המעבדה לזיהוי פלילי של המשטרה: יצירת קלסתרון של החשודים הפוטנציאליים בפגיעה בביטחון המדינה. זה מה שאומר ניצן אלון, לא פחות מזה: פגיעה בביטחון המדינה, אם הם יעלו לחומש. אבל סביר להניח שהקלסתרון הזה, שהמפקד הזוטר בשטח יצטרך להרכיב, לנוכח האיגרת למפקד של ניצן אלון, יכיל: כיפה סרוגה? אולי ציציות? אולי רקע משפחתי מתאים, כלומר מתנחל? זה מה שמבקש ניצן אלון. ואותם, את אלה שיש להם הקלסתרון המתאים הזה, הרקע הפוטנציאלי הזה, מבקש ניצן אלון שלא לשבץ בתפקידים שבהם הם יהיו חשופים למידע רגיש; לא שב"כ, לא ביטחון שדה. ניצן אלון מבקש להפוך את מפקדי איו"ש לזרוע ביטחון פוליטית. הייתי אומר – להקים משטרת מחשבות בתוך צה"ל. אבל אפילו לא נדרש מהקצינים לחפש מחשבות בקרב פקודיהם, רק לאפיין את המגזר ולהרחיק אותו ממידע רגיש. די בפוטנציאל, חברי הכנסת, די בפוטנציאל כדי להרחיק את החיילים הללו, שהם תפארת צה"ל. ואני בא וחושב: אל מי פונה ניצן אלון? הלוא 50% מהמפקדים שלו ביהודה ושומרון עונים על הקלסתרון הזה. 50% מהקצינים שמסיימים בה"ד 1 עונים על הקלסתרון הזה. אז את מי הוא יאפיין? אנחנו צריכים לבדוק אם מדובר במעידה, בפליטת-פה, במשהו חד-פעמי, הוא לא התכוון, או באיזה דפוס חוזר אצל מי שמשמש היום מפקד אוגדת איו"ש. אדוני היושב ראש, ב-2007 נרצחו שני חיילים בנחל-תלם, ועל שמם, על שם דוד ואחיקם, הוקמה קבוצת מטיילים שמטיילת בשבילי יהודה ושומרון. בינואר השנה טיילו כ-50 מטיילים באזור גוש-עציון, הותקפו על-ידי מאות פורעים ערבים, וגם ירו כדי לחלץ את עצמם. המטיילים נמלטו מהאזור אבל גם ירו באוויר. הערבים טענו שנהרג צעיר בן 15; עד היום איש לא ראה גופה ולא הובאו עדויות כלשהן שהיתה הלוויה. ובכל זאת קיימו כוחות צה"ל, על-פי פקודתו של מפקד האוגדה, מרדף אחרי המטיילים, עצרו ארבעה מהם לחמישה ימים – שוחררו, כמובן, בלא-כלום, אבל מפקד האוגדה אמר שהיה בטיול: "ממד התרסתי שכן שהקבוצה מצהירה שהיכן שיעבור הטיול היהודי שם יעבור גם הגבול". הלאה. גדודי צה"ל מגיעים לתעסוקה ביהודה ושומרון, עוברים לפני התעסוקה אימון לפני תע"מ – אימון לפני תעסוקה מבצעית – בבסיס אימונים פיקודי. לפני כחודש, במסגרת התרחישים שמוצגים לגדוד לפני כניסתו לאימון ותוכנית האימון לפני תע"מ – כך היה בתקופה שהייתי בצבא, כך צריך להיות; מאשר מפקד אוגדה את תוכנית האימון המפורטת במסגרת התרחישים שמוצעים לגדוד המילואים – יש מקרה של צעיר ערבי שמישהו משלם לו 50 שקל כדי שהוא יוכל לקנות פלאפל למשפחתו הרעבה והוא זורק אבנים על חיילים, ועוד תרחיש אחד של שני מתנחלים שמגיעים למחסום צה"ל ערב שבת, השבת ממשמשת ובאה, החיילים מעכבים אותם כי יש איזה מצב חירום באזור, ולכן, אחד המתנחלים מצמיד סכין לגרונו של אחד החיילים, והחיילים האחרים יורים בו בראש והורגים אותו. תרחיש שאושר על-ידי ניצן אלון. אלוף הפיקוד ששמע את זה ביטל מייד את התרחיש, אבל בדברי ההסבר של השר במשרד הביטחון, השר מתן וילנאי, שבא לדוכן הזה, כששאלתי אותו הוא אומר: כן, מתרגלים אותם גם למיתארי קיצון. הלאה. מה אמר ניצן אלון אחרי הרצח המזעזע של בני משפחת פוגל, אחרי רצח האב, והאם, והילדים, והתינוקת? ניצן אלון אומר: ייתכן שזה תג מחיר על תג מחיר, כלומר, סוג של נקמה על פעולות של מתנחלים. הלאה. מה אמר ניצן אלון אחרי הרצח של בן יוסף לבנת בקבר שכם, בידי מחבלים במדים, שוטרים פלסטינים שהוצבו ליד הקבר בתיאום עם כוחות צה"ל?, איך הוא הגדיר את הרצח הזה? "תקרית ירי". לא פיגוע חבלני; "תקרית ירי" – בניגוד למה שאמר מייד אלוף הפיקוד, שזה פיגוע – וגם קבע כי משטרת ישראל, כך אומר ניצן אלון, תובע ממשטרת ישראל להעמיד לדין את הישראלים המעורבים באירוע. ובכן, אדוני היושב-ראש, אדוני השר, לא מדובר במעידה חד-פעמית, לא פליטת פה. זה מפקד כוחות צה"ל ביהודה ושומרון, קצין מפואר, מפקד סיירת מטכ"ל. זכיתי – באמת אני אומר את הדברים בגילוי לב – זכיתי לטפל בו אפילו, כשהוא נפצע פעם באחת הפעולות הללו. אבל קצין ברמתו שאינו מצליח להסתיר את העוינות הקשה שלו אל מפעל ההתנחלות ואל המתנחלים ביהודה ושומרון? עכשיו יש לנו שתי אפשרויות, ולי יש פחות מדקה. אנחנו יכולים לאמץ את רעיונותיו של ניצן אלון, אבל אני מציע להרחיב אותם. לא להסתפק בחסימת המתנחלים מתפקידים רגישים. אני מציע לא לשבץ בנות בתפקידים רגישים בגלל התקדים של ענת קם; לא לשבץ קיבוצניקים בשום תפקידים רגישים בגלל התקדים של אודי אדיב; לא לשבץ אל"מים במילואים בשום תפקיד רגיש בגלל אלחנן טננבאום; פרופסורים בוודאי לא כדאי לשבץ – תראו אותי, לאן הגעתי; ראש מוסד לשעבר זה גורם סיכון – תראי איך הוא פטפט בזמן האחרון. או לחלופין, במקום לעשות profiling לכל אלה ולמנוע את תפארת עם ישראל מהתפקידים המרכזיים בצה"ל, אולי להרחיק את ניצן אלון מהתפקיד הרגיש הזה, כי הוא לא יכול להיות מופקד על ביטחון המתיישבים ביהודה ושומרון כשזה היחס שלו אליהם. תודה רבה.
אני מבקש דיון בוועדת החוץ והביטחון.
אני אסכים לדיון בוועדת החוץ והביטחון.
גברתי היושבת-ראש, אדוני השר, חברי חברי הכנסת, אכן לא מדובר בחוק רגיל, מדובר בקודקס, בקובץ חקיקה עצום בהיקפו, שאין לי שום מושג אם הוא טוב או רע. ואני רוצה גם להציע שחברי הכנסת שיצביעו עליו בסופו של דבר – ברובם המכריע, לא יהיה להם מושג מה כתוב בו. כי אי-אפשר להתמודד עם היקף כזה. אדוני שר המשפטים, אני מציע לך עכשיו חוק-יסוד: חוק ש-120 העותקים שלו, שמונחים על שולחן חברי הכנסת, עולים במשקלם על משקל גופו של השר המציע – ידרשו רוב מיוחס.
לא, אבל החוק עלה. אתה ירדת, ולכן לדעתי 120 עותקים שוקלים פי-שניים או פי-שלושה ממך. אין אפשרות באמת להתמודד עם היקף כזה. לפני שנה או שנתיים קראתי מאמר – ואתה הזכרת בדברי תודתך את כבוד נשיא בית-המשפט העליון אהרן ברק – והמאמר אמר שאהרן ברק לא העריך במיוחד את הכנסת, לא העריך במיוחד את עבודת החקיקה של הכנסת, ולכן החליט להציף את הכנסת. כלומר, לעשות חוקים כאלה שהכנסת לא תהיה מסוגלת להתמודד אתם בהיקפם. חוק שמכיל 1,000 סעיפים, ושמכיל, על-פי דברי הקיצור שבקיצור שהונחו בפנינו היום, גם מספר שינויי עומק – הלוא באמת אי-אפשר להתמודד עם דבר כזה. וסופו של דבר, שהכנסת תשים חותמת על דבר שהיא אפילו לא יודעת אם היא שלמה אתו או לא. לכן אני מציע שאותם שינויים משמעותיים, שאינם שינויים של התאמות ושינויים טכניים ואריזה והתאמות לרוח מודרנית, אלא שינויים מהותיים, והם ישנם פה, יובאו בנפרד לוועדה, והיא תדון בהם אחד לאחד. ואחרי שתסיים הוועדה את העיסוק שלה בשינויים המהותיים, החדשים, בחידושים שבחוק, תצביע הכנסת על החוק כולו. כי אם לא, אנחנו עושים מעצמנו לא חוק אלא צחוק. תודה רבה.
אדוני היושב-ראש, אדוני השר, חברי חברי הכנסת, אני נאלץ לעלות לדוכן הזה ושוב להתנגד למה שמציע לנו שר המשפטים ודווקא בעניינים רפואיים. למדנו, אדוני השר, מהם הדברים שאין להם שיעור: הפאה והביכורים והריאיון וגמילות חסדים ותלמוד תורה, והיום הוספת להם עוד דבר אחד שאין לו שיעור.
כנגד כולם. והיום הוספת עוד דבר שאין לו שיעור: שחרור מטעמים רפואיים כאשר אין עניין ציבורי בהמשך החזקתם של הכלואים. עד היום ידענו שרק אסיר שימיו ספורים או שהמשך כליאתו מהווה סכנה לחייו, אותו אפשר לשחרר מטעמים רפואיים, ולכל השאר חייב שירות בתי-הסוהר לספק טיפול רפואי הולם. והוא איננו עושה זאת, אדוני שר המשפטים. אסירים מתים בתאם אחרי שהם מתלוננים על כאבים בחזה במשך שעות ואין רופא ולא מקשיבים להם. זה נכון, בית-הסוהר מסכן את חייהם של רבים מהכלואים בו משום ששירות בתי-הסוהר איננו מספק שירות רפואי הולם. יש בית-חולים בין כותלי בית-הכלא ברמלה, אבל הוא איננו מספק שירות רפואי הולם. אם אנחנו באים ואומרים: אסירים חולים לא יוכלו להיות בכלא –  זאת פשיטת רגל מוסרית וגם ארגונית של השירות הזה. העניין הזה של  "אין עניין ציבורי בהמשך כליאה", הלוא אין לדבר גבול: מי קובע מהו העניין הציבורי בעניין הזה? שופטים קבעו שיש להחזיק אדם מסוים בכלא ואז אנחנו עוקפים את מערכת בתי-המשפט עם פתק מהרופא. מי יחליט אם יש או אין עניין ציבורי לדבר הזה? ולכן, במקום לשפר את השירות הרפואי של בתי-הסוהר ולאפשר גם החזקתם של אסירים חולים, ורבים מהם מאוד חולים – ואמרתי, יש גם אסירים ששילמו בחייהם בגלל הזנחה של הטיפול הרפואי שלהם בכלא, והדברים אינם ראויים, אבל מכאן לבוא ולפתוח פתח כפתחו של אולם, שיאפשר – אתה אומר "מספרים קטנים", אבל הדברים בחוק אינם מקובעים למספרים קטנים. אין מכסה שנתית בחוק שרק אותה מותר יהיה לשחרר מטעמים רפואיים. באמת אין לדבר גבול, ואינני רואה מדוע לא ישחררו בפתח הזה אסירים ביטחוניים, אסירים פליליים. החוק אינו ראוי, אדוני שר המשפטים. תודה רבה.
ערש דווי זה כבר היום, לא צריך – – –
תודה. אדוני היושב-ראש, חברי חברי הכנסת, בימים אלה מתקיים במדינת ישראל תרגיל עורף לאומי "נקודת מפנה 5". פורסם בעבר – וגם השר לענייני העורף חזר על כך בתקשורת – שלכ-40% מתושבי המדינה אין ערכות מגן, אין מסכות אב"כ. אינני יודע איזה תרחיש בדיוק מתורגל, אבל במקרה שמתורגל תרחיש של פגיעה לא קונבנציונלית בעורף, אני מקווה שהממשלה מתארת לעצמה מה יהיה בישראל כאשר להורים יש מסכות ולילדים אין או להיפך, ומה קורה כששכן בקומה העליונה מתדפק על הדלת ואומר: אולי יש למישהו מסכה? כי כרגע קיבלתי הודעה שיש פגיעה של טיל כימי באזור. נדמה לי שמדינת ישראל לא תוכל לאורך זמן להימנע מלצייד את כל אזרחיה בערכות מגן, כי אחרת המיתאר בארץ באמת יהיה תרחיש בלתי אפשרי.
תודה. אדוני היושב-ראש, אדוני השר, חברי חברי הכנסת, בפברואר 2010, לפני למעלה משנה, הגשתי הצעת חוק הבאה לעגן במניין שנות הוותק בשירות המשטרה גם את שנות השירות הלאומי באותו גוף. ממשלת ישראל מעכבת למעלה מ-15 חודש את תשובתה בעניין זה. הממשלה הביעה תמיכה בכפוף לתיאום עם משרדי הביטחון והאוצר, אך משרד האוצר התנגד, ולפיכך הצעת החוק תקועה. גם אם הממשלה מתנגדת להצעות חוק פרטיות ברוח זו, מדוע לא יקדם משרדך חקיקה ממשלתית כזאת? תודה.
הערה קצרה. אמרת: משום מה הדבר לא עלה לדיון בממשלה. זה לא משום מה, זה המנגנון הקבוע. ערר לממשלה נועד לתקוע את החוק, וצריך כל הזמן ללחוץ ולדחוק כדי שזה לא יהיה גורלם של כל החוקים שעולה עליהם ערר. לדעתי, מדובר במאות חוקים.
תודה. גברתי היושבת-ראש, אדוני השר, חברי חברי הכנסת, 26 שנה יושב יונתן פולארד, סוכן ישראל, היום גם אזרח ישראלי, בכלא האמריקני, לאחר שהורשע בריגול לטובת ישראל. מרגלים אחרים שנתפסו בארצות-הברית בעבירות דומות – יש אומרים גם חמורות ממנה – ישבו בכלא שש-שבע שנים ושוחררו. פולארד נמק בכלאו. בשבוע האחרון שוב התעוררה ישראל, התעורר עם ישראל, לזכור את יונתן. אביו היה על ערש דווי. חברי כנסת ואישי ציבור, גם בארץ וגם בארצות-הברית, פנו אל הנשיא אובמה לאפשר לו להיפרד פרידה אחרונה מאביו. למיטב ידיעתי הם לא זכו לתשובה. לפני ימים אחדים, כששמענו שאביו של פולארד נפטר, פנינו שוב – חברי כנסת, אישי ציבור, הפעם גם לשכת ראש הממשלה פנתה ללשכתו של נשיא ארצות הברית אובמה. לא זכינו לתשובה. הרבה נאמר ונכתב בשאלה מדוע שונה היחס ליונתן פולארד מהיחס למרגלים אחרים בארצות-הברית. דיברו על כך שדווקא משום שישראל היא מדינה ידידותית והיא ריגלה בארצות-הברית; דיברו על כך שפולארד הסגיר לכאורה לרוסים סוכנים אמריקנים – האשמה חסרת כל ביסוס, שהופרכה מכול וכול; אמרו גם – ופולארד אמר לי זאת אישית כשביקרתי אותו בכלאו – שממשלת ארצות-הברית תובעת מישראל מידע נוסף שישראל מסרבת למסור לה, ולכן פולארד יישאר בכלא עד מותו או עד שממשלת ישראל תתרצה. אמרו שישראל בגדה בפולארד וזרקה אותו לכלבים, ולא נתנה לו מקלט בשגרירות, ולא הכירה בו ולא תמכה בו. הכול נכון, אבל כל אלה נחלת העבר. היום פולארד אזרח ישראלי, השגריר ביקר אותו, השר אדלשטיין, היושב עמנו כאן, כמדומני ביקר אותו בכלאו. ישראל הכירה בו רשמית, פנתה רשמית וביקשה את שחרורו. אישי ציבור שונים בארצות-הברית באו והכו על חטא על כך שהוא יושב כל כך הרבה שנים בכלא, באמת באפליה לרעה. הכול כמדומה מתנפץ על אוזניים ערלות ולבבות אטומים. גם כשהנשיא קלינטון הבטיח לראש הממשלה נתניהו לשחרר אותו במסגרת עסקה, נסוג וחזר בו הנשיא קלינטון מהבטחתו זו תחת איומו של שר ההגנה באותה עת להתפטר. מה עוד נותר לנו? נותר לנו להמשיך בלחץ רצוף, לתבוע מאובמה שוב ושוב ושוב, להתנות כל צעד שארצות-הברית רוצה בו גם בשחרורו של פולארד. והשנה, חברי חברי הכנסת – כולנו קיבלנו הזמנות לשגרירות האמריקנית, ליום העצמאות שלהם – מדי שנה – במעונו של השגריר. אני מפציר בכם: קחו מרקר, עט שחור או אדום, תכתבו באלכסון על ההזמנה: לא נשתתף בחגכם עד שלא ישוחרר יונתן פולארד. תודה רבה.
אדוני היושב-ראש, תודה, אדוני השר, לאחרונה התפרסם כי חברת החשמל של מזרח-ירושלים מסרבת לחבר לחשמל בית בבית-צפאפא. רצוני לשאול: 1. האם נכון הדבר? 2. אם כן – מה ייעשה לפתרון הבעיה? 3. האם לא הגיעה העת לסגור את חברת חשמל של מזרח-ירושלים, המסרבת לספק שירות לתושבים יהודים?
כן. ב-5 ביוני, לפני ימים מספר, התקיים דיון בבית-המשפט בעניינו של מר הרשקוביץ מול חברת החשמל. בית-המשפט קבע, כמובן, שמר הרשקוביץ צודק, וחייב אותם לחבר אותו חיבור קבוע – הבית עומד מ-1936 – והטיל קנס על חברת החשמל של מזרח-ירושלים כדי לפצות את מר הרשקוביץ על ההוצאות שנגרמו לו. הוא היה צריך לייצר חשמל בעצמו, כנראה. המצב הזה הוא תיאור עובדתי, שמשקף להבנתי מקרים רבים שבהם נתקלים יהודים במזרח-ירושלים מדי יום. חברת החשמל של מזרח-ירושלים כבר לא מייצרת חשמל שנים רבות. היא קונה אותו מחברת החשמל בישראל ומשווקת אותו ללקוחות, תוך כך שהיא עושה את מירב המאמצים כדי לפגוע בלקוחות היהודים. האם לא הגיע הזמן לשנות את ההסדר הזה?
אדוני היושב-ראש, תודה, אדוני השר, חברי חברי הכנסת, בחודש האחרון אנחנו עדים לגל קשה, איום ונורא, של מעשי רצח – כעשרה איש נרצחו בחודש האחרון, יריות בצהרי היום בלב ערים מיושבות, ודווקא על רקע קשה זה אני מבקש לברך את משטרת ישראל על ההישג היוצא מן הכלל שהיה לה היום בצהריים במלחמה בפשיעה, במלחמה בפשע העברייני הקשה: הצליחו לעצור את הרב דב ליאור בכביש המנהרות. אני מניח שמדובר במעקב ממושך, שהשתמש בכל אמצעי המעקב הטכנולוגיים, עם סוכנים סמויים, ובסופו של דבר הצליחו לשים את ידם על הרב ליאור, ועצרו אותו לחקירה. מדובר בחשד לכאורה, שכמובן לא הוכח עד תום, שהרב ליאור נתן הסכמתו לאיזה ספר הלכתי. בלי קשר למי שמסכים או לא מסכים עם תוכנו של הספר, הרי חתימתו של הרב לא טעונה חקירה מאיזה סוג – לא על-ידי סוכנים סמויים ולא על-ידי סוכנים גלויים, ומי שרוצה לדבר על חופש דיבור במדינת ישראל, ועל חופש התבטאות וחופש ביטוי באקדמיה – אני באמת מצפה לאיזה יושר ציבורי של הפרקליטות, ובייחוד לצוות מיוחד בפרקליטות שהוקם שם, בראשותו של שי ניצן, שהחליט לשים כמטרה את הפשיעה המאורגנת והמתארגנת, החתרנית, בימין – בימין התורני בישראל, ולכן צריך להזמין רב בישראל לחקירה על הסכמה מפורשת, גלויה, כמו מאמר בעיתון או בעיתון מדעי, שהאקדמיה הישראלית משופעת בהם, בדברים שאותי מקוממים לחלוטין, אבל בפרקליטות לא חשבו שיש צורך להזמין לחקירה או להעמיד לדין על מישהו שכתב הסכמה לדבר מופרך לחלוטין כזה או אחר שעלה בדעתו של מישהו מהשמאל הקיצוני, מהשמאל האנטי-ישראלי, האנטי-ציוני, האנטי-יהודי, לפרסם ולכתוב. אבל כאמור עצרו את הרב ליאור, הרב ליאור זומן לחקירה, הוא אמר שאין שום צורך בחקירה וסירב להתייצב אליה, הספר גלוי ופתוח, ואם היועץ המשפטי לממשלה חושב שראוי להעמיד לדין על זה, בבקשה, נראה אותו. שיעמיד לדין, שיהיה פעם אחת משפט פתוח. מאז "קול העם" ב-1950, או משהו כזה, לא היה משפט מסודר על חופש הביטוי במדינת ישראל. בבקשה, שיעמיד אותו למשפט, אבל עד אז שלא ינסו להתעלל ברב בישראל כדי לחקור אותו אם החתימה בשולי כתב ההסכמה היא אכן שלו. תודה רבה.
תודה, אדוני היושב-ראש. אדוני היושב-ראש, חברי חברי הכנסת, אכן התפרסם כי אסירי ה"חמאס" ואסירים ביטחוניים אחרים איימו לפתוח בשביתת רעב בתחילת השבוע, ולאחר מכן נמסר כי הם לא שבתו רעב וגם אכלו יפה, אפילו עלו במשקל. כשראיתי לפני כעשרה ימים תמונות שהעלה אחד מהאסירים האלה ב"פייסבוק" שלו, באמצעות הטלפון שנמצא בידו בכלא, שם הוא מתאר את ארוחות השחיתות שהוא וחבריו עורכים לעצמם – עופות ממולאים באורז שהוא צילם – אני מבין למה הם לא מזדרזים לשבות רעב. מילא אם זה היה לחם צר ומים לחץ, היה קל לוותר, אבל בכל זאת, עופות באורז, אין אדם מוותר עליהם בקלות כזאת בכל יום. קייטנת ה"חמאס" המתקיימת בכלא ישראל היא בלתי נסבלת. היא בלתי נסבלת באופן מוחלט, לא רק בהשוואה למה שקורה לגלעד שליט, אלא גם בכל קנה מידה שהוא, כאשר זוכרים על מה האנשים האלה נידונו ועל מה הם יושבים. יושבים שם אנשים שהרגו עשרה ו-20 ו-30 ו-50 ו-80 יהודים. ולצרכים מאוד פרקטיים, מאוד מעשיים, שלטונות בתי-הסוהר קונים שקט תעשייתי על-ידי זכויות יתר, והגיעו לרמות באמת בלתי נסבלות לחלוטין, כשאסירים לא מהססים להשתמש במאות הטלפונים שנמצאים בידיהם, שהוברחו, ואי-אפשר להשתלט על ההברחות האלה. הלוא מי שיודע להבריח טלפון היה יכול להבריח גם נשק. אינני מאמין ששלטונות הכלא לא מסוגלים באמת להתמודד עם הברחות של טלפונים, גם אם יש ילדים שמבריחים אותם.
גם סמים מבריחים, כסף מבריחים, טלפונים מבריחים. שקט תעשייתי קונים בהברחות האלה כדי שלא ישבתו, כדי שלא יחוללו מהומות. זה בלתי נסבל. לאור התמונות המדהימות הללו ראש הממשלה בא ואמר בטון משכנע שהחגיגה נגמרה ועכשיו יפסיקו את הלימודים האקדמיים, ולא יהיו מסטרנטים ולא יהיו דוקטורנטים לטרור. באמת דיבורים ריקים, משום שכאשר לפני ארבע שנים העליתי את הצעת החוק למנוע ביקורים אצל אסירי ה"חמאס" כל עוד גלעד שליט אינו זוכה לביקורים, אז ממשלת אולמרט הפילה את החוק. וכאשר לפני שנתיים וחצי באה ממשלת נתניהו, שבתי והעליתי את הצעת החוק הזאת, וקראו לנו והסבירו לנו שנלחמים בלי חוק. לא צריך חוק. מקשיחים את היחס אליהם. ושאלתי: למשל איך? ואמרו לי: צמצמו – אני מצטט – את מספר ערוצי הטלוויזיה שהם יכולים לראות לחמישה. שככה יהיה לי טוב. באמת אחרי שנשבר לי הלב ועברתי שיקום קל, בכל זאת הצעתי לזרז את הצעת החוק, ואחרי לחץ, ודני דנון ועוד חברים העלו הצעות חוק דומות, הסכימה הממשלה להעביר בקריאה טרומית את הצעת החוק למנוע ביקורים, ובלבד שנסכים שלא לקדם את החוק עד שהממשלה תסכים, והכניסה את החוק למקפיא ושם הוא תקוע עד היום. הכול בשם הרגישות, הכול בשם החשש שמא אם נקשיח את היחס לאסירי ה"חמאס", ירעו את מצבו של שליט.
אדוני היושב-ראש, הקייטנה הזאת צריכה להיפסק, לא רק בדיבורים – גם במעשים. וזה עוד אחד ממנופי הלחץ החשובים שיש לנו כדי להתחיל לשחרר את גלעד שליט, להביא לביקורים אצלו. כל עוד הם מתפארים בתנאי הכליאה המשופרים אצלנו, אין שום סיכוי להתקדם עם גלעד. תודה.
תודה. אדוני היושב-ראש, אדוני השר, ממש באותו עניין – נניח שאני חתום על הצעת חוק, והכנסת או הלשכה המשפטית של הכנסת סבורה שהחוק גזעני, איום ונורא. האם יזמנו אותי לחקירה כדי לדעת אם אני באמת הגשתי את הצעת החוק הזאת, או שיסתפקו בעובדה שיש הצעת חוק ולא יהיה צורך לזמן אותי, כי הרי אני חתום עליה ממש?
נניח כתבתי ספר ילדים לפני 30 שנה וחושבים שהוא גזעני. אני ה"בעל מחבר" של הספר.
אני ה"בעל מחבר", ולא חלה עלי החסינות בשעה שכתבתי את ספר הילדים הזה. האם צריך לזמן אותי לחקירה כדי לשאול אותי אם זה באמת אני שכתבתי את הספר?
אדוני היושב-ראש, זו כותרת מקוצרת מחמת הפיוטיות המתחייבת משום – –
– – קיצור במלים. 304. אירועי חבלה
אדוני היושב-ראש, תודה, אדוני השר, בשבת – הכוונה שבת לפני שבועיים, כי התשובה התאחרה – חיבלו פורעים ערבים בכרם גפנים ליד אש-קודש בשומרון, למרות נוכחות חיילי צה"ל, שלא ניסו למנוע את ההרס, והכריזו "שטח צבאי סגור" כדי למנוע מבעלי הכרם לעצור את הפורעים. רצוני לשאול: האם נכון הדבר? אם כן – מתי יתאפשר לבעל הכרם לחזור לנחלתו? כלומר, האם בוטל "שטח צבאי סגור"?
התשובה היא תשובה מעניינת, משום שהיא מחייבת הסברים לגבי נוהל הכרזת "שטח צבאי סגור". האם אפשר להכריז "שטח צבאי סגור" על ביתו של אדם? על השדה שלו? האם כשמותר לו להיכנס לעבד את השדה מותר גם לאחרים לבוא ולעזור לו? האם הגיוני בעיניך ש"שטח צבאי סגור" יוטל על נחלתו של חקלאי? אגב, אין עוררין בעניין הזה שהחטיבה להתיישבות הקצתה לו לפני שנים את השטח. אין פה שאלה של בעלות או ספק-בעלות או שדה השנוי במחלוקת. האם, להבנתך, נכון ש"שטח צבאי סגור" יוכרז על ביתו של אדם והאם גם נכון שחיילי צה"ל איימו עליו בנשק בשעה שהיה בתוך השדה שלו, מנסה למנוע את הפגיעה בו?
אפשר על הבית להכריז "שטח צבאי סגור"? על הבית שלי אפשר להכריז "שטח צבאי סגור"?
אדוני השר, שמעתי פעם אסטרונאוט אמריקני אחד אומר, בתשובה על שאלה איך התחושה ממש בשנייה לפני שממריאים לחלל, והוא אמר: הרגשה איומה ונוראה, שאני יושב בקצה של משהו שמורכב מ-100,000 חלקים שהמכנה המשותף היחיד שלהם הוא שהם היו הכי זולים במכרז. האומנם?
אדוני היושב-ראש, תודה, גברתי ורבותי השרים, חברי חברי הכנסת – – –
אדוני יושב-ראש הכנסת, כשהייתי ילד הייתי נוהג בימות הקיץ לבקר במקום שאני בטוח שגם אתה ביקרת בו, ב"בית אהרונסון" בזיכרון-יעקב.
וב"בית אהרונסון", בביתה של רשת הריגול היהודית שקמה בארץ כדי לרגל נגד הטורקים, להקל את כיבוש הארץ בידי הבריטים, פגשתי את רבקה אהרונסון, הנצר האחרון לבית אהרונסון, שחיה כשאני הייתי ילד. ושם שמעתי את הסיפורים שלה על אהרן, ועל אבשלום פיינברג, ועל יוסף לישנסקי, וגם על אחותה שרה. ושם שמעתי לראשונה על רצח העם הארמני. שרה אהרונסון היתה נשואה ליהודי טורקי, וכשפרצה מלחמת העולם הראשונה היתה באיסטנבול, ובטורקיה היתה עדה למעשי הטבח ההמוניים, הגירוש, צעדות המוות של האוכלוסייה האזרחית הארמנית. מרבקה שמעתי ששרה תיארה בפניה פסי רכבת שהיו דורסים בהם המוני ארמנים תוך הסעת הרכבת על אלפי אנשים כפותים. שרה אהרונסון החליטה למנוע גורל דומה מיהודי ארץ-ישראל, חזרה לארץ והחליטה יחד עם אחיה אהרן להקים את מחתרת ניל"י. וכשגדלתי, אדוני היושב-ראש, קראתי ספר – שוב, אני בטוח שקראת.
אכן, ניל"י – "נצח ישראל לא ישקר". וכשגדלתי קראתי ספר שאני משוכנע שגם אתה, אדוני היושב-ראש, קראת, את פרנץ ורפל, "ארבעים הימים של מוסא דאג", והוא שחתם את יחסי האישי אל הפרשה הנוראה הזאת בתולדות האנושות, של רצח העם הארמני. ויש אומרים שדי בשתי חוויות ילדות ונערות כאלה כדי לחתום יחס, כדי לדעת מה צריך – מה נכון – לעשות. אבל כשגדלתי קראתי עוד, על אדישות העולם כולו ביחס לרצח העם הארמני, ולמדתי שהיחס הזה של העולם היה אחד השיקולים של אדולף היטלר – כאשר הוא נשאל ב-1939 מה יגיד העולם אם נבצע את תוכנית ההשמדה נגד היהודים, הוא ענה: מי זוכר היום את רצח העם הארמני? ולכאורה, די בכל הדברים הללו כדי שישראל תצטרף ל-22 המדינות שכבר הכירו ב-24 באפריל 1915 כיום הזיכרון לרצח העם הארמני. ביום הזה אספו הטורקים 250 אינטלקטואלים, אנשי ציבור ארמנים, ורצחו אותם עוד באותו ערב, ואחר כך התחילה המאסה הגדולה של הגירוש, ההגליות, צעדות מוות, בלי אוכל, בלי מים, לכיוון סוריה, לכיוון חאלב. ואם מישהו זוכר את השם דיר-א-זור, דווקא מההיסטוריה הקרובה שלנו, כמקום שבו עמד מתקן גרעיני סורי, אז דיר-א-זור נזכר לפני כן בהיסטוריה האנושית כמקום שבו נרצחו כנראה רבבות רבבות של ארמנים במלחמת העולם הראשונה. דיווח טורקי רשמי מ-1919, לאחר מלחמת העולם הראשונה, אמר כי 800,000 איש נרצחו, אם כי היום שלטונות טורקיה מדברים רק על 300,000, מספר שאין לו ביסוס בשום מקור היסטורי. דווקא הגרמנים, בעלי-בריתם של הטורקים במלחמת העולם הראשונה, הגישו את הדוח הרחב ביותר, וראש המודיעין הגרמני, ב-1916, מדווח על 1.5 מיליון ארמנים שנרצחו. כאמור, 22 מדינות בעולם כבר הכירו – ובהן צרפת, קנדה וארצות-הברית – הכירו ברצח העם הארמני. ישראל הרשמית מתחמקת; מתחמקת "בגלל החשש לפגוע במרקם היחסים העדין שבין ישראל וטורקיה". חברי הכנסת, נניח שזה היה פעם נכון; נניח שבשביל למכור נשק ולהתאמן בשמי טורקיה, וכדי לזכות בתמיכה שלהם במזרח התיכון, שכל כך קשה לחיות בו – נניח שבשביל זה היינו מוכנים להקריב ערכים וצדק היסטורי. פוליטיקה, אתם זוכרים, היא אמנות האפשרי. אבל כתמורה להימנעות הזאת שלנו תקפה טורקיה את ישראל שוב ושוב בארסיות שלא היו לה מתחרים רבים בכל זירה בין-לאומית, ותחת הסיוע המוסרי שהתבקשנו להגיש לארמנים, ולא הגשנו, קיבלנו את הסיוע של הטורקים ל"חמאס" בדמות המשט שעתה זה מלאה לו שנה. ה-IHH, ארגון טרור שיש אומרים שאפילו ממומן באופן חלקי על-ידי ממשלת טורקיה, לא רק נתמך ארגונית, ומי שמטיל ספק במידת השליטה שיש לטורקיה ב-IHH יכול לראות שהיום, כשהם רוצים קצת, אז ה-IHH לא משתתף כל כך, כארגון, במשט, וה"מרמרה" לא יוצאת. אז הנה, שוב יש לנו רגישות, אחרי ששנה התמונות של אותם פעילי ה-IHH, מה שהם עשו בחיילי צה"ל, חרותות בזיכרוננו, והרגישות הידועה עם טורקיה כאילו נעלמה, אז בימים האחרונים שוב אנחנו סובלים מאיזה רגישות יתר במערכת היחסים הזאת. חברי הכנסת, אי-אפשר לרתום עניינים ערכיים, מוסריים, של צדק היסטורי, לתועלת יחסית רגעית כזאת או אחרת, שגם היא מתפוצצת לנו בפנים. בדילמה שמטילים בפנינו, אם להיות צודק או להיות חכם, אני אומר שעשיית צדק היסטורי עם העם הארמני בסוגיה הזאת היא גם להיות צודק וגם להיות חכם – לא זה או זה. על כל פנים, לאחר שהבנתי שוועדת השרים לחקיקה התנגדה לחוק הזה, ולאחר שהבנתי שגם קדימה, מהאופוזיציה – – –
אני הבנתי שיש התנגדות לחוק. על כל פנים, כיוון שהבנתי שהחוק ייפול, ולא רציתי שייפול, אני נעניתי ברצון להצעה להפוך אותו להצעה לסדר-היום ולדון בו בוועדת החינוך. אני מקווה שלפני שימלאו 100 שנים לרצח העם הארמני, העם היהודי במדינת ישראל יהיה מספיק חזק מוסרית כדי להכיר בפשע ההיסטורי הזה.
אדוני היושב-ראש, אדוני השר, חברי הכנסת, אמא שלי נולדה בלְבוֹב, פולין דאז.
גם בלמברג היא נולדה, אבל אם היא תיסע היום – אם היא יכלה, מנוחתה עדן, לנסוע לשם, היא היתה רואה בשלטי הדרכים את הכתובת "לֵבִיב", Lviv, כי היום - - -
נכון, כי "לְבוֹב" היום זה אוקראינה וזה לא פולין. אם תרצה לנסוע לסטלינגרד, לא תמצא את הכתובת "סטלינגרד" על שלטי הרחובות, אף שזה היה סטלינגרד של הרוסים. יהיה כתוב "וולגוגרד" על השלטים. גם לא "צריצין" - - -
גם "צריצין" לא יהיה כתוב וגם "סטלינגרד" לא יהיה כתוב. שם יהיה כתוב "וולגוגרד". המדינה הריבונית רשאית לשנות את השם של העיר על-פי ראות עיניה. אם הפילו את סטלין, יכלו להפיל גם את שמו אחריו. קלינינגרד פעם היתה קניגסברג. הגרמנים כבר לא שולטים שם. הערבים לא שולטים בירושלים, לכן ירושלים היא ירושלים ולא "אל-קודס". אם יהיה ערבי אחד שלא יצליח למצוא את הדרך לירושלים כי על השלט לא יהיה כתוב "אל-קודס", שלא יגיע; באמת לא בעיה שלי. אבל כך בכל מקום בעולם. חברי הכנסת נוסעים לסטרסבורג, והם לא מחפשים את השם "שטרסבורג" על השלטים, כי היום צרפת שולטת שם. חברים, לא תצליחו לשכתב את ההיסטוריה, ולא תצליחו לזכות במה שאתם קוראים: תביעת השיבה או החייאה של הנרטיב הערבי של ארץ-ישראל דרך שלטי החוצות של מדינת ישראל. הניסיון לתבוע תביעת שיבה דרך השמות ברור, שקוף וגלוי. אבל לא אנחנו. לא שלנו. לא מדינת ישראל. כי זו מדינתו של העם היהודי. יש פה מיעוט ערבי – כל הכבוד, אבל לא בשמות. אגב, אם אתה נוסע לאיסטנבול, אל תחפש את "קונסטנטינופול" ואל תחפש את "קושטא". אל תחפש שום דבר חוץ מ"איסטנבול", כי ככה הם קבעו. יש עוד עשרות דוגמאות. תודה רבה.
אני מעדיף להסתפק בתשובת השר.
אדוני היושב-ראש, חברי חברי הכנסת, האופוזיציה מניפה היום סוף-סוף את דגלי הפרלמנט. היום אנחנו נראה סוף-סוף מה זה אופוזיציה. 15 שעות פיליבסטר. סוף-סוף נראה פרלמנט אמיתי; כי חוק החרם לא טוב בעיני רבים באופוזיציה. עד כדי כך לא טוב שהם מוכנים לוותר על הצעות האי-אמון, ובלבד שיגיעו הביתה בשלום, בשעה סבירה. מסתבר שהאופוזיציה הזאת, הלוחמת נגד חוק החרם, עובדת היום בשיטת ODLS – שיטה שהתפתחה לאחרונה בעיקר אצלנו; ODLS, חבר הכנסת: "אופוזיציה דה לה-שמאטע" –ODLS  – ככה עובדת היום האופוזיציה; הבטיחו 15 שעות. שמאטע – ODLS . אבל אנחנו שייכים לאופוזיציה שתומכת בחוק החרם – אני מיוזמיו – ועדיין חושבים שהממשלה הזאת ראויה לאי-אמון. ולכן קמתי לעלות ולדבר. חברי הכנסת, עדכנתי גם את שר הביטחון היום, בפורום אחר: הייתי בשבוע שעבר באספה פרלמנטרית של נאט"ו בסרדיניה, בקבוצת הים התיכון, בשליחות הכנסת. מה הסתבר? יושבים שם נציגי מצרים, נציגי ירדן, וישראל, ואירופה, ורוסיה, וקנדה, וארצות-הברית. החדשות הטובות – או הרעות, תלוי איך מסתכלים על זה, חברי הכנסת – אנחנו לא מעניינים אותם. הסכסוך הישראלי–פלסטיני לא מעניין אותם בכלל. מעניין אותם מה שקורה במדינות ערב, מעניין אותם מה זה יעשה לאירופה, מעניין אותם אם האיום האסלאמי הולך וגובר או לא. הם אומרים, כמצוות אנשים מלומדה, שצריך לפתור את הסכסוך הישראלי–ערבי באופן צודק, ועוברים לסעיף הבא. גם אם אנחנו מנסים לעורר אותו – זה לא מעניין עכשיו. אז באים ומספרים לנו שהכישלון שלנו, שאנחנו לא מציגים את המשא-ומתן, הולך להביא עלינו צונאמי. לא דובים ולא זבובים. אם אנחנו נשכיל לנצל את השעה הזאת, שתשומת הלב העולמית באמת לא עלינו, ובאמת לא מתעסקת בנו, ומבינים סוף-סוף שהבעיה העיקרית במזרח התיכון זה לא הסכסוך הישראלי–ערבי, אלא מה שקורה בתוך מדינות ערב – אם אנחנו נמשיך לשחק את משחק הצונאמי הבא עלינו אנחנו נמשיך להפחיד את עצמנו למוות. תודה רבה.
אדוני היושב-ראש, תודה, גברתי השרה, חברי חברי הכנסת, אין פוגעים בזכויות יסוד מוקנות אלא לצורך ראוי ובאופן מידתי, תכלית ראויה – לא ציטטתי בדיוק, אבל לצורך תכלית ראויה.
אנחנו מדברים על חופש הביטוי, והשאלה היא אם פוגעים בו היום באופן מידתי ואם התכלית ראויה. יש חוק-יסוד: חופש העיסוק. מותר לבן-אדם לעשות כל מה שהוא רוצה, אלא אם כן זה פוגע באחרים. נניח שהשמאל בישראל רוצה לחתור תחת אושיות המדינה – נניח, אפשרות הזויה לחלוטין, אבל נניח שזה קורה, והם החליטו לחפור תחת יסודות הבית. הם גם באים בשם זכויות היסוד המוקנות להם בחברה דמוקרטית. חופש העיסוק – מותר להם לחפור מנהרה מתחת לבית שלי. כל הטיעונים הצבועים שבשם חופש הדיבור לא ייתנו לחוקק את החוק הזה ממחישים לי היום בדיוק את מה שאמרו חכמינו: טובל ושרץ בידו. זה טובל ושרץ בידו. לכאורה המקווה טהור, מקור המים מקור מים חיים, צלולים. אנחנו טובלים בהם כדי להיטהר בשם ערכים נעלים, אבל עם עכבר מת ביד. כוונתם של אלה שמטילים חרם על מדינת ישראל היא לחתור תחת יסודות הבית, גם הבית הזה. אבל בשם חופש הדיבור הכול מותר. אבל אני מזכיר לחברים שנשבעים בשם חופש הדיבור שהם בוודאי מסכימים שלצרכים גזעניים אסור לנצל את חופש הדיבור. מותר להגביל את חופש הדיבור אם מי שמנצל אותו עושה זאת לתכלית פסולה. אז כל אלה שבאים להטיף לנו בשם חופש הדיבור, יגבילו אותנו, ובדין יגבילו אותנו שלא לעשות שימוש בחופש הזה לצרכים גזעניים, או לצורכי הסתה. שמעתי מישהו שניצל לפני שבוע, במאי קולנוע, חתן פרס ישראל, שבשם חופש הדיבור קרא למלחמת אזרחים; קרא למלחמת אזרחים של השמאל במתנחלים בשם חופש הדיבור. מותר? אנחנו אומרים שהקריאה הזאת להסתה, לשפיכות דמים, אסורה. אנחנו מגבילים או רוצים להגביל את חופש הדיבור הזה כדי שלא תהיה הפקרות שתביא לאלימות, שתביא לשפיכות דמים. חלק ממי שמנסים להגן על החרם הזה אומרים: אנחנו רק לא נקנה ביהודה ושומרון. אחרים אומרים: אנחנו לא נסכים שאוניברסיטאות בישראל יקבלו מענקי מחקר מחוץ-לארץ, כי ישראל מייצגת כיבוש, חלילה, ולכן אנחנו קוראים לחברינו בחוץ-לארץ להחרים את המוסדות האקדמיים שלנו כאן בבית. הם חותרים תחת היסודות של מדינת ישראל. כי להבנתם בשם חופש הדיבור הכול מותר. אני לא בא לטעון שאנחנו דמוקרטיה מתגוננת, אבל ראוי שנהיה כזו. ראוי שנתחיל לחזור לאיזו שפיות שפעם אפיינה את רוב הציבור הציוני בארץ, שאמר: אנחנו מסכימים על ערכים מסוימים ולא ניתן שיפגעו בהם, גם לא באצטלה של ערכים נעלים שגוברים על זכותה של מדינת ישראל להתקיים כמדינה יהודית ודמוקרטית.
אתה שואל על-פי החוק הנוכחי? כנראה שלא.
כי התיחום של החוק, הגיאוגרפי – זה לא מכיוון שתחנת הדלק נמצאת במקום פלוני, אלא מכיוון שהעיסוק שלה הוא עיסוק של חילול שבת. אני יכול לקרוא לציבור שלא לקנות באטליז פלוני כי הוא מוכר בשר חזיר. אני מזהיר את הציבור שהאטליז הזה מוכר בשר חזיר ואתם תיזהרו שלא לקנות בו. אני רוצה להזהיר אנשים לא ללכת לאכול במסעדה מסוימת כי הם מנצלים את המלצרים שלהם ניצול מחפיר, עבדותי. זה לא נקרא חרם על בסיס גיאוגרפי. זה להגיד: מסעדה פלונית מתעללת בעובדים בה, ולכן להווי ידוע שהציבור ייזהר ונקיי הדעת ייזהרו שלא לאכול בה.
חרם על בסיס רעיוני – כאשר אתה בא ואומר: אנחנו קבוצה שמאמינה שצריך לקיים שבת, ולהווי ידוע שמפעל פלוני – לא בגלל פיקוח נפש, לא בגלל איזה צורך – מנצל את העובדים שלו שבעה ימים בשבוע, ומעביד אותם ולא נותן להם ימי מנוחה, לא שבת ולא חג ולא שום מנוחה בכלל, ולכן, שימו לב, חברים, אל תיתנו ידכם לניצול מחפיר זה – אני חושב שזה לגיטימי והחוק הזה לא יחול עליו.
הוא יוכל להמשיך את הקו שלי.
אדוני היושב-ראש, תודה, בשנת 2008 היו ארבעה אירועים שבהם הושלכו אבנים ובקבוקי תבערה מהכפר עיסאוויה אל בית-החולים "הדסה הר-הצופים"; בשנת 2009 – 17 אירועים כאלה; ב-2010 – 83 אירועים שבהם הושלכו אבנים ובקבוקי תבערה; בשנת 2011, במחצית הראשונה של השנה, כבר נרשמו 43 אירועים, כולל הצתות, בייחוד סביב יום הנכבה. קיימנו בוועדת העבודה, הרווחה והבריאות דיון בהתנכלויות של ערבים לבית-החולים "הדסה הר-הצופים", ולמרות זאת מצא לנכון חבר הכנסת עפו אגבאריה, היושב אתנו כאן, להעלות בסימן שאלה – האם באמת ערבים התנכלו לבית-החולים. הסכמתי לשנות את כותרת הדיון ל"התנכלויות החוזרות והנשנות של אסקימוסים לבית-החולים". אסקימוסים תושבי עיסאוויה, דוברי ערבית, המציינים כדרך שגרה את יום הנכבה, מתנכלים לבית-החולים "הדסה הר-הצופים". אגב, נציג משטרת ירושלים אומר שזה על רקע לאומני. תודה רבה.
באמת, אולי, כמו שעפו אגבאריה אמר, אולי מתנחלים שרפו את זה.
אדוני היושב-ראש, תודה, יום 17 בתמוז הוא יום שהובקעה בו החומה. לפני 2,500 שנה, 2,000 שנה, אלה היו חומות של אבן. היום החומות הביטחוניות שלנו עשויות מחומרים אחרים, בין השאר מחומרים שהשתיקה יפה להם. ולכן הופתעתי הבוקר לשמוע כי בארצות-הברית, הרחק מעינה של הצנזורה הישראלית, התפרסם ספר על הפעלתו של ארנון מילצ'ן כסוכן המוסד, או מי שנרתם לטובת המוסד. יכול להיות שהכול נכון, יכול להיות שבאמת רק בעזרת מפעל שהוא הקים בקליפורניה הגיעו לארץ סרטוטים של צנטריפוגות שדרושות כדי להסתובב מהר. אבל למה נשיא המדינה שמעון פרס מתראיין לספר כזה? למה הוא מאשר את העובדות הללו? לא מספיק בעיות יש לנו ביחסים עם ארצות-הברית כדי שיהיה עוד מישהו מטעם הלק"ם שהופעל בארצות-הברית, באישורו או בגיבוי של מי שהיה אז בוודאי מסייע לעניינים ביטחוניים אבל היום הוא נשיא מדינת ישראל? חומה שחבל שהובקעה היום הזה.
תודה. אדוני סגן השר, אדוני היושב-ראש, אני מבקש לחזור לשאלת חדר המיון הממוגן. בהנחה שמה שאנחנו שומעים מגורמי הביטחון, שהברחת הנשק לרצועת-עזה הולכת וגוברת בחודשים האחרונים, מאז נפילת המשטר במצרים, והתלקחות צפויה – אנחנו עדים לטפטוף עכשיו, אולי זה יגיע להתלקחות מלאה, האם לא תשקול לחזור לתוכנית מקורית שהיתה לך, לפחות מיגון זמני עד 2014 – –
אדוני היושב-ראש, תודה, אדוני השר, חברי הכנסת, בשבוע הבא אני מתכוון להניח על שולחן הבית את הצעת חוק הקוזק הנגזל. ההצעה היא פשוטה: עוצמת צעקותיו של הקוזק לא תעלה על 100 דציבל, ואם תעלה היא תומר באופן אוטומטי לדמעות תנין, שנפחן לא יעלה על נפח גופו של קוזק לאחר שגירש 8,000 יהודים. אני יודע שזה בכל זאת לא כל כך פשוט, אבל כשתראו את החוק תוכלו לעיין בו. מה היה לנו פה בשעתיים האחרונות? הרבה צביעות והרבה דמגוגיה. מה שמענו כאן? שמענו הרבה ססמאות נבובות על פאשיזם וגל עכור, אבל כשנתעלם מהססמאות וננסה לנקות את עיקר הטענות – רדיפת ארגוני השמאל. שתי ועדות חקירה פרלמנטריות מוצעות כאן. אחת, על מעורבות מדינות זרות בתמיכה בארגונים או ברכישת קרקעות. אני באמת לא רואה למה כל אזרחי מדינת ישראל לא ידעו איזה מדינות זרות מעורבות כאן ברכישת קרקעות בארץ. אם יש ארגוני ימין שנתמכים על-ידי מדינות זרות ברכישת קרקעות, שיבואו לוועדה. אני רוצה לדעת את זה. הוועדה השנייה המוצעת: אנחנו רוצים לדעת מי מממן את הארגונים שעוסקים בדה-לגיטימציה של צה"ל. חברי קדימה, לכם לא אכפת לדעת מי מנסה לעצור את חברת הכנסת ציפי לבני כל פעם שהיא מגיעה לאנגליה, באשמת "עופרת יצוקה"? לכם לא אכפת באמת מי מממן את הדה-לגיטימציה של צה"ל? אז מה היתה הדמגוגיה העלובה הזאת קודם? מה הצביעות הזאת? לא ניתן לאזרחים להיחקר בוועדות חקירה פרלמנטריות; לא ניתן שיגררו עמותות לכנסת – שמעתי כאן. חברים, היו עשרות ועדות חקירה פרלמנטריות, שבכולן הופיעו אזרחים ונחקרו, ועמותות, והעידו. ועדת חקירה פרלמנטרית לנושא הנשירה ממערכת החינוך, לנושא המגזר הבדואי בארץ, לבדיקת רצח נשים על-ידי בני זוגן, לחקירת תופעות התרחבות האלימות בקרב בני-נוער, אסון המכבייה, נספי השואה, סחר בנשים – לכולן הגיעו אזרחים והעידו, ועמותות והעידו. אז מה הפטפוט הזה: לא ניתן לגרור אזרחים לוועדת חקירה פרלמנטרית? קשקושים. מי עומד מאחורי הגל העכור הזה של עמותות וארגונים שבאים לקעקע את היסודות שעליהם עומדת מדינת ישראל? לעשות את הדה-לגיטימציה למדינה? הפטנט רשום על שם רוסיה הסובייטית. היא הקימה מאות ארגוני חזית, הם קראו לזה "מחנה השלום" וגם ידעו להגיד שמחנה השלום כוחו אדיר, כשכל תכליתם היתה לרתום אנשים תמימים וטובים, בשם זכויות האדם, בשם הליברליות, בשם החירות, כדי לבלום את העולם החופשי, כדי שהמנצחת תהיה רוסיה, ואז היא תוכל להשליט את החופש שלה, את החירות שלה, את זכויות האדם המפורסמות שלה. רוב ראשי ארגוני הטרור בדור הקודם התחנכו ברוסיה, עברו את הקורסים האידיאולוגיים והתיאורטיים שלהם שם. בדור הזה יש גם רבים שעשו את זה באירן. אז בסדר, אז אני מבין את התנגדותם של הערבים, חברי הכנסת כאן, לחקירה הזאת. אבל אותם אנשים מהשמאל הציוני, שבאים כאן ונרתמים לעגלתם של הארגונים האנטי-ישראליים, האנטי-ציוניים, בתמימות, כמו אלה שנלחמו בארצות-הברית בימי המלחמה הקרה, מה להם ולשטות הזאת? מה עם כל הפרופסורים ואנשי הרוח והליברלים? הם לא מבינים מה עושים בהם? החבר לנין נתן תשובה כששאלו אותו פעם מה דעתו על כל הפרופסורים ואנשי הרוח במערב שתומכים ברוסיה. הוא אמר: הם אידיוטים מועילים. תודה רבה.
אני יכול להחליף אותה? – – –
אדוני היושב-ראש, תודה, אדוני השר, תודה, אדוני היושב-ראש, גם על הגמישות.
אנחנו מדברים על מצוקת דיור, שכוללת גם את תל-אביב, גם את המרכז, ונכון, בניגוד לססמאות הממשלה, גם את הפריפריה. יש מצוקת דיור אמיתית גם בפריפריה. אני מתכוון להצביע על מוקד אחד של בעיה שניתן לפתרון קל ועל עוד הצעה לפתרון, שלדעתי לא דיברו בה מספיק. את האוכלוסייה ביהודה ושומרון ובירושלים חונקים בממשלה הזאת כבר שנתיים, דווקא את האוכלוסיות עם שיעור הגידול הגדול ביותר בארץ, ומטבע הדברים עם הביקוש הגדול יותר לדירות בנויות. ההתיישבות ביהודה ושומרון יכולה לאפשר בבת אחת 10,000 יחידות מוכנות לשיווק, מגרשים בנויים, בלי כל השדים – הדמונים הענקיים האלה שראש הממשלה מסביר בהם את הקושי בפתרון הבעיה הלאומית הזאת, בלי הביורוקרטיה. רק ששם לא צריך "סופר-טנקר", אדוני השר לביטחון העורף, מספיק עט כדורי אחד. חותם, ויש בתים. אבל לו היה רוצה לחתום לא היו לו תירוצים. כך גם בירושלים. כבר לא צריך ואי-אפשר להתחבא מאחורי גבו של שר הביטחון, שאיננו מאשר בנייה ביהודה ושומרון. בירושלים ראש הממשלה מאשר פחות מ-5% מקצב הדרישה או הגידול הטבעי של העיר הזאת, ואחר כך מספרים לנו על מפלצות ביורוקרטיות וסופר-טנקרים וכל מיני סיפורים הנלקחים מהקומיקס או מעולם האגדות במקום מהעולם המציאותי. אבל מעבר לבנייה ביהודה ושומרון ובירושלים, שתתרחש אם תרצה הממשלה או לא תרצה, הפתרון שיושם בארץ בהצלחה רבה כשהגיעו גלי עלייה גדולים מברית-המועצות היה ייבוא של אלפי בתים מוכנים, באיכות לא טובה, מגורונים למיניהם, קרוונים למיניהם, אבל הם מנעו את המשבר העצום שהיה יכול לקרות כשהגיעו בתוך שנים מספר כמעט מיליון יהודים מברית-המועצות. ממשלת ישראל יכולה היום להביא 10,000 בתים מוכנים ולהציב אותם, בשאיפה, על מגרשים מתוכננים לבנייה, ואם לא, אז על מגרשים זמניים – מתוך זה שאם מציבים אותם על מגרשים שמתוכננים לבנייה אנשים יוכלו במשך הזמן להחליף אותם בבניית קבע קשיחה, טובה יותר, ראויה יותר. זה לא פותר את כל המחסור, אבל 10,000 בתים שמוטלים לשוק הדירות מורידים את המחירים בבת אחת. הדבר הזה נמצא בידיה של הממשלה. תודה רבה.
יש לנו שלום עם שווייץ, ואני לא יכול להיות אזרח שוויצרי.
ירדני, פלסטיני – זה אותו דבר.
אדוני היושב-ראש, אדוני השר, חברי הכנסת, אני ציוני. כציוני אני מעלה תביעה שנשענת על לקחים היסטוריים מרים מאוד, מכל בני העם היהודי, לעלות לארץ-ישראל ולגור במדינת הלאום שלהם, כי למדתי שלא טוב היות מיעוט לאומי, וכציוני אני מאמין שמדינת ישראל שייכת לעם ישראל, ומדינת ישראל צריכה להיות ותהיה לעולמי עולמים מדינה יהודית. ולפיכך העיקרון המונח בבסיסו של החוק נכון, צודק, ראוי, ולא יצליחו לבלבל אותנו בכל הטיעונים של זכויות אדם שאינם באים לשרת אלא את אויבי המדינה, שבאים בגלוי לגמרי – –
– – שבאים בגלוי לגמרי לסייע לאויבי ישראל, חברת הכנסת גלאון.
את מתכוונת לסייע לאויבי ישראל להפוך את מדינת ישראל ממדינה יהודית – –
את לא רוצה שמדינת ישראל תהיה מדינה יהודית.
הלוא את טוענת, בשם הדמוגרפיה – –
– – שאנחנו צריכים לצאת מיהודה ושומרון. בשם הדמוגרפיה.
אז בצד אחד, בצביעות האופיינית לשמאל הישראלי – –
– – בצביעות הבלתי-נסבלת שנמשכת עשרות שנים, את דורשת בשם הדמוגרפיה לעזוב את ארץ-ישראל, כדי שלא יהיה פה רוב ערבי, ובדלת השנייה – –
– – את פותחת אותה לכל הערבים שרוצים להיכנס ולהפוך את מדינת ישראל למדינה דו-לאומית. לא יעזור לך, רוב הציבור בארץ שפוי. רוב חברי הכנסת יש להם שכל ישר – –
– – ולא ייתנו לפטפוטים הללו לבלבל את מוחנו.
יש לי רק טענה אחת לחוק הזה – הנימוקים שלו, הנימוקים שלו חלשים. הטיעונים הביטחוניים לא מחזיקים הרבה מאוד מים – –
– – והטיעון הפשוט והנורמלי – –
– – שאומר: זאת תהיה מדינה יהודית לעולמי עולמים, ולא ניתן להציף אותה בערבים, לא בכניסה האחורית, ולא בדלת מסתובבת ולא בדלת הראשית – לא ניתן להציף את המדינה בערבים, כי יש לנו מלחמה בערבים בארץ-ישראל, ולכן אנחנו לא רוצים שמדינת ישראל תהיה מדינה דו-לאומית. גם אם היית רוצה שיהיה ככה, הרוב היהודי הציוני במדינת ישראל לא ייתן לך. תודה רבה.
תודה, אדוני היושב-ראש. שתי הערות בשולי הנושאים המרכזיים של מדינת ישראל היום. הראשון הוא שביתת הרופאים. זה כבר יותר מדי, והגענו למצב שחולים נפגעים, וודאי גם ייפגעו. נדרשת התערבותו של ראש הממשלה, זה לא עובד אחרת. אני מפציר בראש הממשלה להיפגש עם יושב-ראש ההסתדרות הרפואית בישראל כדי לפתור יחד אתו את הסוגיה הזאת, או במלים אחרות: אדוני ראש הממשלה, אולי תראה רופא? ובאשר לסוגיה השנייה, משבר הדיור – שמעתי כי במאהל המחאה בשדרות-רוטשילד בתל-אביב חילקו גם עלונים "הלאה הכיבוש". זה לגמרי לגיטימי שיש לאנשים השקפות גם בנושא דיור וגם בנושא הסוגיה הישראלית–פלסטינית. אבל אלה שגורסים "הלאה הכיבוש", נניח שתקוותיהם יתגשמו מחר, ויצטרכו 350,000 יהודים לעזוב את יהודה ושומרון – זה יעלה את מחירי הדיור או יוריד את מחירי הדיור? תודה רבה.
אדוני היושב-ראש, תודה, חברי חברי הכנסת, בשנים האחרונות אנו עדים בשוק הישראלי להצפה ברוקחים שלמדו בחלק מן המקרים במוסדות שרמת ההכשרה בהם היא ירודה מאוד. הללו מתחרים תחרות בלתי הוגנת עם בוגרי בתי-ספר לרוקחות בארץ ובחוץ-לארץ, שהשקיעו שנים ארוכות של לימודים והגיעו לרמה מקצועית מצוינת. כיוון שמדובר במקצוע שחיי אדם קשורים בו, הצעת החוק הזו, בתמיכת משרד הבריאות, באה לבקש ולקבוע שרוקח יצטרך לעמוד בבחינות מקצועיות לפני שיוכל לקבל רשיון מטעם משרד הבריאות. תודה רבה.
אדוני היושב-ראש, דומני שאתה הדובר השני כאן.
בדרך כלל אנחנו מתלוננים על כך שאין שר שמשיב. הפעם נדמה לי שהיו צריכים להיות לפחות שני שרים שמשיבים – כאלה שחושבים שצריך להתנצל, וכאלה שחושבים שלא צריך להתנצל. על כל פנים, מדינת ישראל עומדת בפני פרסום דוח ועדת-פלמר, ועוד טרם פרסומו הסתבר שהטורקים מנסים סחיטה באיומים. הם אומרים, פחות או יותר: אם לא תתנצלו, נתבע את חיילי צה"ל ומפקדיו בפני פורומים בין-לאומיים. אני מקווה שבדוח הזה האו"ם יהיה מה שפעם היינו אומרים כילדים – "ההוא מהאו"ם", כלומר נייטרלי. אם האו"ם אכן יהיה נייטרלי – ואין לי ספק שהוא יכול להיות כזה בנסיבות מסוימות – אז כל מי שיבוא לדון בפרשת המשט בידיים נקיות, חייב לאשר כי הסגר הימי שהטילה מדינת ישראל על ה"חמאס" בעזה עולה בקנה אחד עם החוק הבין-לאומי, ולכן היה מותר לנו לעצור את האונייה. ואין לי ספק שמרגע שעלינו על האונייה – ובדין, ובצדק עלינו – ונתקלנו באלימות הרצחנית של פעילי הטרור במסווה של פעילי שלום, כשהם חמושים באלות ברזל, לא היתה לחיילי השייטת ברירה אלא להפעיל את נשקם. איש אינו שמח על מותם של המחבלים באונייה, וישראל יכולה להביע צער על מותם, תוך שהיא מבהירה, כי אם בעתיד יהיו מחבלים דומים שירימו יד ומוטות ברזל על חיילי צה"ל, נראה שלא יצאו משם בחיים, וגם אז אני מוכן להביע צער על מותם. אבל בין לזה לבין התנצלות מול טורקיה המרחק עצום. בחלק הזה של העולם, חברי חברי הכנסת, התנצלות של מדינה ששלחה את צבאה להגן על זכותה לקיים סגר ימי נגד ארגון טרור רצחני – התנצלות כזאת מתפרשת ככניעה, ולא סתם כניעה אלא כניעה משפילה. זה לא כמו להתנצל בפני מי שדרכנו לו בטעות על הרגל בחשמלית בבאזל, אם יש בבאזל חשמלית; זה להפגין חולשה ולספוג השפלה בחלק העולם שבו רוצחים את האויב אם הוא חלש, או לפחות מגיעים למסקנה שעם עוד קצת לחץ אפשר יהיה למחוק אותו. חברי חברי הכנסת, כשז'בוטינסקי דיבר על קיר הברזל, הוא התכוון ליצירת מצב תודעתי כזה שיגרום לכל אויבינו להיות בטוחים שאין שום סיכוי לנצח אותו. התנצלות של ישראל בפני טורקיה תיצור פרצה מסוכנת בקיר הזה. חיילי צה"ל יתקשו להגן על המדינה אם לא ידעו שמדינת ישראל תתייצב מאחוריהם בכל עת, ולא תתנצל על הקרבתם, לא תירק בפרצופם; ואם מוכרחים התנצלות, אז בבקשה – שטורקיה תתנצל. תודה רבה.
יש דיון לפני הצבעה. כך נהוג בחלק מהפרלמנטים.
אדוני היושב-ראש, תודה, אדוני השר, חברי חברי הכנסת, החוק הזה הוא חוק טוב אולי, אבל הוא משול למי שמנסה לבנות את הקומה ה-12 לפני שבנה את היסודות של הבניין – –
– – בשיטת הקפיטריה בטבריה, נכון. אני מציע להסב את שמו ל"חוק הקפיטריה בטבריה". שנים לא ידעתי מה משמעות הביטוי לצור על פי צלוחית, עד שפעם אחת הגעתי לזיכרון-יעקב, לבית-סמסונוב, ושם ראיתי את הגברת מלכה סמסונוב, סוכנת ביתה של הגברת רבקה אהרונסון, מכינה מרקחת, שמה אותה בצלוחית, ולוקחת נייר, שמה אותו על צלוחית הריבה, שלא יבואו זבובים, קושרת אותו בגומייה, וזה לצור על פי צלוחית. חברי הכנסת, זה הדבר היחיד שאפשר לעשות עם החוק שהנחתם בפנינו היום – לצור על פי צלוחית, משום שמרוב רצון לתקן, קלקלו, ומשום שמרוב רצון לרצות את חברי הפרגמנט – השבר של סיעת העבודה, שהתפלגה והוקמה קדימה, נתנו לשר מתן וילנאי, שהיה סגן שר חשוב מאוד לענייני העורף במשרד הביטחון – – –
עצמאות. עצמאות. סליחה. סליחה.
אין הבדל גדול, נכון. תיקנו אותי שאין הבדל גדול. תיקנו בצדק. אבל מה שקרה, שהשר מתן וילנאי, השר להגנת העורף, שיש לו כל האחריות, אין לו שום סמכות. כשהוא היה סגן שר במשרד הביטחון היתה לו סמכות. הוא יכול היה, מתוקף הסמכויות שהואצלו בחוק למשרד הביטחון, לטפל בענייני העורף, והג"א, וכל מה שקשור להכנת העורף האזרחי של מדינת ישראל. הוא יכול היה לעשות את זה מכוח מה שהחוק נתן לשר הביטחון. היום הקימו משרד מיוחד, נתנו לו את רשות החירום הלאומית, והוא יכול, אם חלילה תהיה מלחמה מחר, לדבר, כדבר המשל הקדמוני – לדבר עם הלוסטרה. הוא לא מוסמך לתת הוראה לשום משרד. רק משרד הביטחון יכול, מתוקף הסמכויות שהואצלו לו בחוק, ולפיכך יש לנו חוק הג"א. אנחנו רוצים לפצל אותו, לתקן אותו, אבל השר שהופקד על הטיפול בעורף, אין לו שום סמכות. הנושא הועלה בפני ראש הממשלה, והוא אמר לנו היום – היום אמר לנו שהוא סבור היה שצריך להיות שר לענייני עורף בתוך משרד הביטחון, אבל המשפטנים אמרו לו שאי-אפשר. אז מה קרה? מינו ועדה, ועדת האלוף במילואים זאב ליבנה, שמכיר היטב את פיקוד העורף ומכיר את כל ענייני העורף, והוא בא לפנינו ואמר שהמשרד החדש, שנקבע עם השר המכובד מתן וילנאי, נטול כל סמכויות. הוא מקווה שיהיה לו מנכ"ל, ושהמנכ"ל יוכל, יחד עם מנכ"ל משרד הביטחון, לשלוט בגופים משותפים, למשל האגף לנכסים במשרד הביטחון. אמר לנו מנכ"ל משרד הביטחון: אפילו מהדק משרדי הוא לא יקבל אצלי. מרוב שרצינו לתקן, קלקלנו. אינני רוצה בהזדמנות הזאת לחוות דעה אם יש צורך במשרד מיוחד להגנת העורף או לא, אבל אם יש צורך, צריך לתת לו סמכויות, ואם אין צורך, שיהיה שר במשרד הביטחון, ובא לעורף של ציון גואל. אני מציע להתנגד לחוק כהצבעת מחאה, כדי שהממשלה לא תמציא משרד ולא תיתן לו סמכויות. תודה רבה.
אדוני היושב-ראש, אדוני השר, חברי חברי הכנסת, הזכרתם את מנחם בגין, גם אבי עליו השלום – שניהם נלחמו די הרבה כדי לגרש את הבריטים. אני מברך את הממשלה שעושה עוד צעד לגירוש הבריטים ומבטלת חוק חירום מנדטורי ומחליפה אותו בחוק ישראלי. החוק הוא חשוב, הוא לא מספיק תקיף בסעיפים מסוימים, הוא דרקוני מדי בסעיפים אחרים. אני אתמוך בחוק הזה, אשתדל לתקן אותו. בכל מקום שמדובר בצעדים מינהליים כנגד אזרחים ישראלים, אני אתבע שהמערכת תנקוט צעדים פליליים גלויים פתוחים, עם דיני ראיות, ולא תפעל במחשכים. שמעתי את חבר הכנסת אגבאריה קורא לחוק "גזעני". למה, כתוב שם יהודים או ערבים? לא על זה נאמר "על ראש הגנב בוער הכובע"?
הוא אמר "גזעני". שמעתי גם את חברי חבר הכנסת דב חנין אומר שהחוק הזה ינציח את הטרור. למשל למה הדבר דומה? לחוק למניעת הטרדה מינית שינציח את מקרי האונס. מה הקשר בכלל? החוק – כשם שאוסרים הלבנת הון, צריך כנראה לאסור גם מכבסות מלים, בוודאי במסגרת חקיקה. הלגיטימציה של הטרור, שמתקיימת גם בבית הזה, היא חלק מהדה-לגיטימציה של מדינת ישראל. אסור לתמוך בטרור אבל מותר לתמוך בהתנגדות. יעני resistance עשיתם מהמחבלים הרצחניים האלה, resistance; "התנגדות", קוראים למחבלים המתועבים של ה"חמאס", של "הג'יהאד האסלאמי", של ה"פתח". resistance. גם מכבסת המלים, אדוני שר המשפטים, חייבת להיפסק, כי היא בגדר תמיכה בטרור; זה לקשור כתרי תהילה לטרוריסטים מהגרועים ביותר שיש, לכנות אותם "גיבורי התנגדות". וגם את זה צריך יהיה להוסיף לחוק. עוד נקודה אחת לעניין הזה.
בחוק יש  נדבך חשוב שמנסה להיאבק באלה שתומכים בטרור, תומכים בכל מיני אמצעים, בהנפת דגלים, בתמיכה ציבורית, כספית, תעמולתית, משום שהטרור מתקיים בזכות התומכים בו. ואני אסב את תשומת לבם של חלק מחברי הכנסת לסעיף 26 לחוק, שאומר שהנותן לארגון טרור שירות או המעמיד לרשותו אמצעים – לידיעת חבר הכנסת טלב אלסאנע, שהעמיד מכשיר טלפון לרשות אסמאעיל הנייה – המעמיד לרשות ארגון טרור אמצעים, דינו חמש שנות מאסר.
מבחינתי אפשר להכניס אותם לבית-סוהר גם לפני שאהיה בשלטון.
יש רשימה של אנשים שנרשמו לדיבור.
אדוני היושב-ראש, תודה, חברי חברי הכנסת, החוק ראוי, וראוי לתמוך בו, דווקא מכיוון שנבעו סדקים, מוצדקים למדי, בתחושה שהשופטים הם נעלים מכל ביקורת. בימים אלה ממש נפתחה חקירה פלילית נגד שופט עליון במדינת ישראל; בימים אלה, היום הזה ממש, הונחו על שולחן הכנסת עדכוני פסיקה לחברי הכנסת, ובהם ציטוטים נרחבים מפסיקה שקוממה את כל הציבור במדינת ישראל, שבה קבע בית-המשפט העליון כי מוסטפא דיראני יכול לתבוע במדינת ישראל פיצויים; בימים אלה ממש החליט בית-המשפט העליון להחריב יישוב שלם בארץ-ישראל. ראוי שהשופטים ידעו שגם הם נתונים לביקורת. תודה רבה.
תודה, אדוני היושב-ראש. אדוני השר, תודה שהגעת בשעה כל כך מוקדמת לענות על השאילתא הדחופה.
"גלי צה"ל" עורכת בחודשי הקיץ משדרים מיוחדים בערי ישראל באמצעות אולפן נייד. השידור שהיה מתוכנן מקריית-שמונה בוטל, כיוון שהעירייה לא יכלה להשתתף בתשלום שנדרש ל"גלי צה"ל". רצוני לשאול: 1. האם הפרטים נכונים? 2. אם כן – האם "גלי צה"ל" עורכת עוד משדרים תמורת תשלום?
אני שמח שהפרטים לא נכונים, אם כי ראש עיריית קריית-שמונה חולק על העובדה שאינם נכונים. הוא אומר שביקשו ממנו כסף. אבל זה פותח את השאלה – מה תקציב "גלי צה"ל"? מדוע התקציב הזה איננו מופיע כשורה בתקציב הביטחון? האם כשמחשבים את תקציב "גלי צה"ל" מגלמים בתוכו כוח-אדם וציוד? ומה הסיבה לכך שאין שקיפות בתקציב? האם זה לא מעודד תחרות בלתי הוגנת מול תחנות שידור אזרחיות?
אם הם משכירים אופניים, למה שלא ישכירו קסדות?
אי-אפשר – – – מתקן להשכרה – – –
אין סיבה שאנשים ימותו או שיישארו צמחים – – –
תודה רבה. אדוני היושב-ראש, חברי חברי הכנסת, העמוד הראשון של "הארץ" הבוקר השכיל אותנו שארגון "שלום עכשיו" בארצות-הברית פונה אל בית-המשפט העליון בארצות-הברית בבקשה שלא יכירו במי שנולד בירושלים כאזרח ישראל, כלומר שהרישום "ירושלים" לא יהיה חלק מהרישום "ישראל". כך דורש ארגון "שלום עכשיו" בארצות-הברית. מה הוא רוצה? הוא רוצה שירושלים – לא מזרח או מערב, ירושלים בכלל – לא תהיה חלק ממדינת ישראל. זו פנייתו אל בית-המשפט העליון בארצות-הברית. הוא רוצה שירושלים – שטח ריבוני במדינת ישראל – לא תהיה חלק ממדינת ישראל. אני יודע שכבר הרגזתי אתכם פעם בעניין הזה בעבר, אבל אני אשוב ואצטט את סעיף 97(ב) לחוק הפלילי, לחוק העונשין, שאומר: "מי שעשה, בכוונה ששטח כלשהו יצא מריבונותה של המדינה או ייכנס לריבונותה של מדינת חוץ, מעשה שיש בו כדי להביא לכך, דינו – מיתה או מאסר עולם". תודה רבה.
מה שאני אספיק – – – של ראש הממשלה.
ככתבן וכלשונן. אדוני היושב-ראש, חברתי חברת הכנסת, אדוני השר, אתמול היינו בביקור – – –
השם ישמור, שכחתי אותך, חברי חבר הכנסת.
אתמול ביקרה ועדת החוץ והביטחון ביקור תנחומים בביתו של משה עמי, שנהרג מפגיעת טיל באשקלון. שמעתי שם את אחותו זהבה אומרת כך: כולנו שמחנו כשגלעד שליט חזר הביתה, אבל עכשיו אחי מת כי שחררו מאות רוצחים. גלעד חי, אבל אחי לא. משה עמי מת, ואי-אפשר שלא לקשור את גל הטרור שאנחנו חווים בדרום עם עסקת שליט. גם המומחים אצלנו הסבירו ש"הג'יהאד" חייב עכשיו להוכיח פעילות, כי בעסקה, מי שקטף את כל הפירות היה ה"חמאס", והוא חייב להצטיין גם הוא בדרכו. אין ברירה אלא להבין שעסקת שליט והשחרור הסיטונאי של רוצחים יצרו תחרות בקרב ארגוני הטרור, כי המסר היה שטרור משתלם. אתמול שמעתי את עירית לינור ב"גלי צה"ל" אומרת שאם הם יורים צרורות מנשק אוטומטי בחתונות לאות שמחה, מה פלא שהם יורים רקטות באוויר כשמשחררים להם 450 רוצחים. אבל מעבר להבנת הרקע לגל הטרור שאנחנו שקועים בו, ולצערי נהיה שקועים בו הרבה יותר עמוק, אני חייב להתייחס לכתביו המרובים – והבאתי מהספרייה שלושה כרכים חשובים מאוד – של ראש הממשלה בנימין נתניהו, ואני מצטט מאחד מהם, מהספר "מלחמה בטרור: כיצד יביסו המשטרים הדמוקרטיים את הטרור המקומי והבין-לאומי", והוא כותב בעמוד 156: "לא לשחרר טרוריסטים כלואים. אחד מקווי המדיניות החשובים ביותר שיש לאמץ מול הטרור הוא סירוב לשחרר מבתי-כלא טרוריסטים שהורשעו בדין. זוהי שגיאה שישראל, שהיתה פעם המדינה המובילה במדיניות אנטי-טרוריסטית, חזרה עליה פעם אחר פעם". ואם תאמרו, חברי, דברים שרואים מכאן לא רואים משם, והוא כתב את זה לפני שהיה ראש ממשלה – אני מחזיק מהדורה מעודכנת עם מבוא מעודכן מ-2001. למיטב זיכרוני, בנימין נתניהו כבר היה ראש ממשלה, בין 1996 ל-1999. הדברים שהוא ראה משם הוא לא רואה מכאן. הספרים הללו אינם שווים את הנייר שהם כתובים עליו. ואני מצפה לתביעה ייצוגית של אנשים ששילמו ממיטב כספם בעבור התיאוריה המבריקה של בנימין נתניהו, שלצערנו נכשל בטסט. תודה רבה.
נכבדי יושב-ראש הכנסת, אדוני ראש הממשלה, כל שרי הממשלה, חברי חברי הכנסת, משפחת זאבי, נכבדי כולם, לפני עשר שנים נרצח רחבעם זאבי, ויום לפני הרצח התפטר מן הממשלה יחד עם אביגדור ליברמן עמיתו. הוא התפטר מממשלת שרון כי זו, להבנתם, לא נלחמה כראוי בערבים, והיא הורתה לצה"ל לסגת משכונות בחברון שמהן צלפו הערבים על היישוב היהודי. מספידיו מדי שנה בהר-הרצל ובבית הזה יודעים להזכיר את אהבת ארץ-ישראל שלו, את למדנותו המופלגת, את ידיעותיו המקיפות בתולדות עם ישראל וארץ-ישראל, את היכרותו העמוקה עם כל פינה בארץ, את הספר והסיף הכרוכים בדמותו, איש פלמ"ח ואלוף צה"ל ואיש ספר, ספרים הרבה. אבל גנדי נרצח בעת שהיה חבר הכנסת ושר בישראל, בעל עמדות פוליטיות ברורות ומוצקות. ביום שאנו מציינים עשור להירצחו ראוי לדבר על דרכו המדינית. כשנכנסתי למולדת בבחירות שלאחר רצח גנדי, עשיתי זאת מתוך הזדהות עם הדרך הזאת. וכשראיתי לפני הבחירות האחרונות כי מפלגת מולדת שהקים מתכוונת להיעלם מהמפה הפוליטית, הקמתי את מפלגת התקווה, בתוך האיחוד הלאומי, כהעתק מדויק של מולדת, משום שסבור הייתי כי דרכה של מולדת וקולו של גנדי חייבים להמשיך ולהישמע בכנסת הזאת, משום שדרכו המדינית רלוונטית היום ממש כשם שהיתה בחייו. בדצמבר 1993 העניק גנדי ריאיון מקיף לכתב העת "סביבות" בהוצאת מדרשת בן-גוריון. בריאיון הוא פרס את השקפותיו בבהירות רבה, ולא התחמק משום שאלה. התחמקות לא היתה דרכו של גנדי – לא בצבא, לא בפוליטיקה, לא בשום מקום. מהי ארץ-ישראל לפי תפיסתך? נשאל, והשיב: "אותה פיסת ארץ במזרח התיכון שבה חיו היהודים תוך חירות במסגרת ממלכתית, תוך יצירת תרבות חומרית ורוחנית. מובן שיש גבולות שונים. ישנם גבולות ההבטחה, ישנם גבולות שהתוו מלכים גדולים כמו דוד, ירבעם השני, עוזיהו, אלכסנדר ינאי, אך עבורי, בתמצית, ארץ-ישראל היא אותו חבל שבו ישבו יהודים על אדמתם, ולכן בעיקרו של דבר זוהי ארץ-ישראל שממערב לירדן וממזרח לו, הגולן והגלעד, נחלות השבטים גד, ראובן וחצי שבט המנשה, אין הכרח להגיע עד ואדי סירחאן", אמר גנדי – בדרום-מזרח ירדן – "בכל מקום ששרדו שרידי תרבות יהודית הניתנים לחפירה ולחשיפה, זוהי ארץ-ישראל". להערת המראיין כי הוא מסווג בז'רגון הפוליטי כימין קיצוני השיב גנדי: "אני איש תנועת העבודה. כל מה שאני אומר היום למדתי על ברכיה, כולל רעיון הטרנספר. למדתי אותו ממורי ורבותי, ממדריכי ב'מחנות העולים', ממפקדי בפלמ"ח וב'הגנה'. שם למדתי את המושגים הללו. מי שבורח מהם, מי שנטש אותם, הם אלה המתחזים היום כתנועת העבודה. מולדתו של העם הזה היא הארץ היעודה לו בעומק הווייתו, כפי שכתובים הדברים בתנ"ך. ועבורי", אמר גנדי, "התנ"ך נאמן ומהימן עד הסוף". ואכן – והזכירה זאת יושבת-ראש האופוזיציה, על תעודות החבר של מולדת כתב גנדי: "ארץ ישראל לעם ישראל על-פי תורת ישראל". כשנשאל: האם אין גם לערבים זכות היסטורית על הארץ, שהרי כבשו את הארץ בשנת 636, השיב גנדי שעל-פי שיטה זו יש לערבים גם זכות על ספרד, שאותה כבשו בסוף המאה השביעית, ואף על דרום צרפת. "הם פרצו מחצי האי ערב, פלשו לחבלי ארץ רבים, אסלמו אותם בכוח החרב ואף נאחזו בהם. זכותם חלה אפוא על כל האימפריה שהקימו, יקומו ויתבעו את זכותם עליה. ערב היא מולדת הערבים, יהודה היא מולדת היהודים. ארץ מולדת אינה ניתנת לחלוקה. במקומות שבהם ניסו לעשות זאת יש דם, דמעות ותוהו ובוהו." גנדי הבחין בין טרנספר מרצון, כשהפרט מהגר, "כשם שיהודים וישראלים טובים יורדים מרצונם לניו-יורק או לעמק הסיליקון", והזכיר כי ב-19 שנות השלטון הירדני ביהודה ובשומרון היגרו מהם ערבים מרצונם החופשי, כי המלך חוסיין יצר בשטח "מגנט שלילי" ועודד הגירה לנסיכויות הנפט. לעומתו, טרנספר בהסכמה, בין מדינות – גנדי הזכיר כי במסגרת קמפ-דייוויד בין ישראל למצרים טרונספרו, כלשונו, יהודים מימית ומ-14 יישובים בסיני לא משום שהסכימו, אלא משום שראשי המדינות בגין וסאדאת הסכימו על כך. "התנועה הציונית כולה", אמר גנדי, "היא תנועה של טרנספר". ועדת-פיל הבריטית הציעה טרנספר לערבים במסגרת תוכנית החלוקה שלה, ומפלגת ה"לייבור" הבריטית אימצה את התוכנית. גנדי הרבה להזכיר מקבילות היסטוריות בין טורקיה ויוון, בין צ'כיה והסודטים, והאמין כי רק כך אפשר לפתור סכסוך מתמשך בין עמים. הוא שלל מכול וכול כל אפשרות להקמת מדינה פלסטינית ממערב לירדן, או אפשרות של קיום מדינה מפורזת כזאת. הוא ראה בהקמת מדינה כזאת הימור על עצם קיומנו. הוא ידע כי "אם נובס ולו רק פעם אחת על-ידי צבאות ערב, יימחק חזיון העם היהודי מההיסטוריה". "לקיומנו כאן", אמר גנדי, "רק פתרון אחד: מדינה יהודית ממערב לירדן, מדינה פלסטינית ממזרח לירדן." היום, כשכל העולם סביבנו מתהפך, הופכת התוכנית הזאת, "ירדן היא פלסטין", לריאלית יותר מאי-פעם. היא עשויה להתרחש בלא כל התראה אם יחלו בירדן מהומות כמו בקהיר או בטריפולי או בדמשק. מדינת ישראל צריכה להיות ערוכה לאפשרות הזאת, כי היא תפתח באחת את המבוי המדיני הסתום שאנו תקועים בו. גם זאת צריכה להיות תוכנית מדף מדינית ממורשת גנדי לשעת כושר שיכולה להיות קרובה מאוד. ועוד דבר אחד ראוי לזכור על גנדי היום הזה, וגם אותו הזכירה חברת הכנסת לבני, את הדיסקית שנשא גנדי על צווארו, ועליה שמות השבויים והנעדרים. על לוח לבו נשא אותם יום ולילה. בימים הללו, כשמדינת ישראל שחררה מאות רוצחים תמורת גלעד שליט, ראוי לזכור מה אמר גנדי בריאיון ל"ידיעות אחרונות" לפני 20 שנה: "זה לא פשוט להגיד את מה שאני אומר, כי מדובר בדיני נפשות ובהורים בוכים ונמקים. אתה הרי עושה זאת על מנת להחזיר הביתה בנים שנשלחו על-ידינו, ויש לנו חובה מוסרית עליונה לשחררם מן השבי. אבל אחרי ניסיון מצטבר וארוך, ומתוך מה שאני יודע על מצבים דומים במדינות אחרות, הגעתי למסקנה שאנו מגזימים מאוד בכניעה לבעיות הנפשיות והמוסריות וללחצים המופעלים על הקברניטים על מנת להביא לשחרור אנשינו". לא לשחרור שבויים בדרך הכניעה הטיף גנדי, אלא בכוח צבאי שירתיע מפני חטיפות נוספות. וגם את שמו של יהונתן פולארד חרט גנדי על הדיסקית שלו, ותהי לנו עוד זאת צוואתו להשיב אותו הביתה. ה' עוז לעמו ייתן, ה' יברך את עמו בשלום.
אדוני היושב-ראש, תודה, אדוני השר, חברי חברי הכנסת, באמת כשעיינתי לראשונה בהצעתו של חבר הכנסת בן-ארי, עלה בלבי החשש שמא מכלל לאו משתמע הן. כלומר, לו יצויר שתקום מדינה דמוקרטית לעילא ולעילא בסוריה, האם אז אנחנו מצווים להתקשר אתה בהסכמים? אין חיוב בהצעת החוק, יש רק איסור לחומרה, ואיסור לחומרה הוא דבר חשוב. לו חברי הכנסת מהשמאל היו דבקים בעקרונותיהם, הם היו צריכים באמת לתמוך בהצעת חוק כזאת, משום החשש האמיתי שכאשר שלטון שאיננו דמוקרטי חותם על הסכם, ואחר כך הוא מוחלף בשלטון דמוקרטי, יבוא בצדק העם ויגיד: ההסכם שחתם הדיקטטור אינו מחייב אותנו. שמענו קולות כאלה במצרים. אינני יודע איזה מין שלטון יהיה שם, אבל כבר שמענו קולות במצרים שאומרים שההסכם שחתם השלטון הקודם אינו מחייב אותם משום שהוא לא שיקף את רצון העם. אם אתה רוצה לחתום הסכם שלום, אתה רוצה לחתום אותו לדורות. בהנחה שאתה עושה שלום עם עם ולא עם שליט דיקטטור פלוני. ולכן, יש הרבה מאוד מן הטעם העקרוני בעניין הזה.
כשאתה חותם הסכם יש לך תקווה לפחות שההסכם הזה שיקף את רצון העם. יש רבים שיגידו לך – – –
יש רבים שיגידו לך שהסכמי אוסלו שיקפו את רצון עם ישראל, ועל כך הסתמכו, בין השאר, מנהיגי ערב, שאמרו: עם ישראל רוצה לחתום את זה. אני אומר שהיתה מניפולציה, שסילפו את רצון העם, אבל אתה, כשאתה יוצא לדרך מראש עם דיקטטור, אתה קרוב לוודאי אומר שיש בסיס לגיטימי לעם שיפיל אותו ויבוא ואחר כך ויגיד: זה לא משקף את רצוני. אבל, אמירה אחת לגבי יכולתה של הכנסת להגביל או לכבול את ידי הממשלה, שהיא אמירה קשה, כי לכאורה החוק הזה בא וחודר לתחומה של הרשות המבצעת כדי להגביל אותה. אנחנו עושים את זה יום-יום, חברי הכנסת. מחר הממשלה תהיה במצוקה כלכלית מסוימת ותחוש שהיא צריכה להטיל עוד מסים כדי לאזן את התקציב; הכנסת קובעת בחוק, חוק המסים, מהו שיעור המס המקסימלי. החוק הזה, שהציע חברי ד"ר בן-ארי הוא חוק קלאסי בעניין הזה, שבו הכנסת קובעת אמות מידה עקרוניות, בעניין הזה גם מוסריות ודמוקרטיות, לגבולותיה של הרשות המבצעת לעשות ככל העולה על רוחה ברגע נתון. תודה רבה.
תודה. אדוני היושב-ראש, חברי הכנסת, היום, לרגל יום הפג הבין-לאומי, התקיימו כמה דיונים בוועדות, ולמדתי כי תמותת הפגים בישראל בשנה או בשנה וחצי האחרונות עלתה באופן מדאיג מאוד – כמעט 20% תוספת תמותה על מה שהיה ידוע, וגם בעבר תמותת הפגים בישראל היא לא משהו שישראל יכולה להתגאות בו באיזשהו מישור השוואתי מול הרפואה במערב. צווארי הבקבוק ידועים למשרד הבריאות היטב. העובדה שחסרות 700 אחיות לטיפול בפגים מוכרת למערכת. הפתרונות שמערכת הבריאות שלנו נותנת לסוגיה הזאת הם לא בקבועי הזמן של חיים ומוות. המחסור ב-700 אחיות לא יכול להמתין עד שבתי-הספר לאחיות יכשירו אחיות נוספות, והשאלה של המוות, או תוספת התמותה, הוכחה. יש לקרוא למשרד הבריאות לתת פתרונות חירום למצוקת האחיות בפגיות. תודה רבה.
תודה, אדוני היושב-ראש. גם אני מצטרף לברכות קודמי לך על רקע כהונתך בכיסא הזה. מתאים לך.
הצעת החוק של חברי חבר הכנסת דב חנין, ממש כמו הצעת החוק של חברת הכנסת פניה קירשנבאום, היא הצעת חוק ראויה, ואני שמח, כמעט הייתי אומר מופתע, שהממשלה תומכת בה. זה לא מחזה נפוץ מאוד בימינו אלה שהממשלה תומכת בהצעות חוק ראויות. אבל חברי חבר הכנסת אייכלר הזכיר שהחוק הזה נועד לאותם מקרים שבהם הבית נהרס, שהבית נשבר וצריכים לנסות לפחות לטפל גם באם, גם בילדיה. אני מדבר עתה על בתים שטרם נהרסו, אבל רוצים להרוס אותם, ורוצים להרוס אותם בטענות שווא, בטענות כוזבות, שכמעט כמעט באופן מקרי צפו על פני השטח אתמול. יש כוונה להרוס כמה יישובים ביהודה ובשומרון בטענה שהם יושבים על קרקעות ערביות פרטיות, ושיש פסק-דין חלוט של בית-המשפט העליון להרוס אותם, למשל מגרון. יש פסק-דין חלוט של בית-המשפט שאומר: להרוס אותו כי הוא על קרקע ערבית פרטית. במקביל לתביעת "שלום עכשיו" להרוס את הבית, הגיש עורך-דין ספרד תביעה בשם התובעים הערבים ודרש פיצויים מהמדינה על כך שהשתמשו בקרקעות האלו, שהן בבעלותם. רוצים פיצויים. אבל זה מתקיים בבית-משפט נורמלי שבו יש דיני ראיות. הלכו לבית משפט-השלום. בית-משפט השלום ביקש רק דבר אחד: תוכיחו שהקרקע שלכם. לא הוכיחו. ביקשו ארכה; לא הוכיחו. עוד ארכה; לא הוכיחו. אתמול משכו את העתירה. כלומר, אין להם אפילו דרך להוכיח שאותה אדמה פרטית, שעליה נוסד פסק-הדין החלוט של בית-המשפט העליון, היא שלהם. לא פרטי, לא חלוט, ובכל זאת רוצים להרוס בית. אני מבקש להסב את תשומת לבו של הבית שיש כמה דברים שקדושתם מוטלת בספק, ואחד מהם זאת ההחלטה שקרקע מסוימת היא פרטית, והדבר השני הוא שיש דין חלוט. שמענו על 1,000 פסקי-דין של בית-המשפט העליון שנמחקו במחי החלטת ממשלה אחת לשחרר מאות רוצחים. היו פסקי-דין חלוטים על מאות מאסרי עולם, על אלפי שנות מאסר – הממשלה ביטלה אותם; אולי בצדק מבחינתה, אני חושב שזו היתה טעות, אבל היא החליטה לבטל פסקי-דין של בית-המשפט העליון ולשחרר את אותם רוצחים. באותה מידה אפשר להחזיר לערכאות נמוכות את שאלת הבעלות האמיתית על הקרקעות של אותם יישובים שרוצים להרוס, בקלות כזאת, ביהודה ושומרון; לדון בשאלה אם אכן הקרקע פרטית, אם פסק-הדין החלוט אכן היה צריך להיות חלוט כל כך, ואז לשוב ולדון בשאלה אם יש להזדרז ולהרוס יישובים. תודה רבה.
אדוני היושב-ראש, אדוני השר, חברי חברי הכנסת, גם חבר הכנסת גפני וגם חבר הכנסת מיכאלי נגעו בנושא ההסתה ושנאת החרדים שעלו מדבריו של אפרים הלוי. אני מבקש להתייחס לחלק השני של המשוואה: להערכת החסר של האיום האירני הנובעת מדבריו. אם החרדים מסוכנים לעם ישראל יותר מאחמדינג'אד, כנראה אחמדינג'אד זה לא איזה משהו איום ונורא.
השאלה היא, האם יכולים להיות שני סוגי שכל? האם אדם יכול להיות אינטליגנטי ומטומטם באותה עת? אדם שרואה ששרוך נעלו נפרם, הוא זוכר שפעם זה קרה לו והוא דרך על השרוך והוא מעד, אז הוא יתכופף ויקשור את השרוך. אז הוא אינטליגנטי, הוא תבוני. אבל אם הוא יעשה את זה כשהוא עומד על פסי רכבת והרכבת מתקרבת מולו, הוא יהיה מטומטם. רכבת דוהרת מולנו – הכותרת הראשית ב"הארץ" אומרת: "סבא"א אומרת: תוך מספר חודשים יכול להיות להם נשק גרעיני", והוא אומר שאתם יותר מסוכנים. יכול להיות אדם תבוני וחסר דעה? שחיקת כושר ההרתעה – אחד מחברי הכנסת הערבים נהג לומר לא פעם שהערבים פחדו מהשב"כ, עד שבאו כמה מראשי השב"כ והפכו להיות חברי כנסת, ואז הם ראו שזה לא כזה אסון גדול. ואני אומר לכם: האירנים יפסיקו לפחד מהמוסד ברגע שכמה ראשי מוסד לשעבר ישתחררו ויתחילו לפטפט – אחד גרוע מהשני. שחיקת כושר ההרתעה של ישראל.
אבל אפרים הלוי לא לבד. צ'מברליין טעה ולא האמין שהיטלר יתחיל מלחמה. סטלין, כשהמלחמה כבר התחוללה, לא האמין שהיטלר יתקוף אותו. זעירא, ראש אמ"ן, ודיין לא האמינו כשהכול היה מולם – לא האמינו שיש סכנה של מלחמת יום הכיפורים. מדינת ישראל במו ידיה הקימה את ה"חמאס" כתשובת נגד לאש"ף. טמטום. אנשים אינטליגנטים ישבו ועשו את זה.
תקצר היריעה. יש שני סוגי שכל. אנשים יכולים להיות אינטליגנטים מאוד וחסרי דעה באותה עת. אלברט איינשטיין, זכר צדיק לברכה, אמר שיש רק שני דברים שהם אין-סופיים: היקום והטמטום האנושי. ביחס ליקום הוא עוד לא בטוח.
תודה, אדוני היושב-ראש. אדוני סגן השר, נציב תלונות הציבור לחוק ביטוח בריאות אינו מפרסם מדי שנה דוח הסוקר את פעולותיו. רצוני לשאול: 1. מדוע לא מתפרסם דוח מדי שנה? 2. כמה תלונות הוגשו עד היום? 3. מה הן תוצאות הטיפול בתלונות?
אדוני היושב-ראש, אדוני השר, חברי חברי הכנסת, ראיתי אחרי-הצהריים בתקשורת כי מלך ירדן קורא לנשיא אסד להתפטר. הוא אומר: אילו הייתי במקומו, הייתי הולך. אני נוטה להאמין למלך עבדאללה. להערכתי הוא הפיק לקחים ממה שקרה לקדאפי, ממה שקרה למובארק, ובאמת, אם זה היה קורה לו הוא היה הולך. וביום שזה יקרה בירדן הוא ילך. אני מקווה שהוא לא יטבח בבני עמו. הוא יעלה על מטוס, יעמיס עליו את הזהב, ויברח משם, כי הוא יודע – הוא יודע ש-80% מתושבי ירדן הם פלסטינים, היא יודע שירדן היא פלסטין, הוא יודע שכשזה יקרה שם הוא יצטרך לברוח.
היום – היום בא שר החוץ – – –
גמרת להגן על אסד – אתה מגן על עבדאללה? תגן על אסד.
תגן על אסד כמו שאתה רגיל, כמו כל יום.
היום הגיע שר החוץ ליברמן לוועדת החוץ והביטחון, וכשיצא אמר שהדיבורים על ירדן כמדינה פלסטינית פוגעים קשה במדינת ישראל, והם מנוגדים למציאות. אני יכול להתווכח על השאלה אם זה פוגע או לא פוגע במדינת ישראל, זה באמת שנוי במחלוקת, אבל מנוגדים למציאות? ירדן הוקמה על שלושה-רבעים מפלסטין המנדטורית, ו-80% מהאוכלוסייה הם פלסטינים. למה זה מנוגד למציאות? חברי הכנסת, מה הייתם אומרים לו ידעתם כי בירדן פועלת עמותה בשם "ירדן דמוקרטית", שמתכוונת להפוך את ירדן למונרכיה קונסטיטוציונית, כמו אנגליה, ולתת את הכוח לרוב המכריע של האוכלוסייה, לפלסטינים, וממשלת ישראל תומכת בעמותה הזאת ב-3 מיליון דולר בשנה? מה הייתם אומרים? בסדר? הגיוני? לא בסדר? פוגע במדינת ישראל? הלוא הייתם אומרים שזה טירוף, שמדינת ישראל תתערב בעניינים פנימיים של ממשלה זרה שרוצה לשנות את אופי המדינה ממונרכיה האשמית למשהו אחר. הלוא הייתם צורחים צרחות רמות מאוד. אבל כשיש ממשלות זרות שמממנות בארץ עמותות שרוצות להפוך את מדינת ישראל ממדינה יהודית-דמוקרטית למדינה דו-לאומית, זה בסדר. תארו לכם שמדינת ישראל, למרות דבריו של ליברמן, היתה מממנת עמותה בירדן, שנקראת "ירדן דמוקרטית" ורוצה להפוך את ירדן למשהו אחר.
חברים, לצערי אולי, מדינת ישראל כמובן לא מתערבת בעניינים של מדינות אחרות, בניגוד למדינות אירופה השונות שמממנות בארץ עמותות שונות שרוצות להפוך את ישראל למשהו אחר, לא למדינה יהודית-דמוקרטית, ועל זה אתם מוחים? הניסיון שלנו להפסיק את ההתערבות של מדינות זרות בתוך מדינת ישראל – נגד זה אתם מוחים, נגד זה אתם צועקים. אתם צועקים שזה פאשיזם, אתם צועקים שזו סתימת פיות, שזו מלחמה בחופש הדיבור. תבדקו את עצמכם, מה היה קורה אילו ישראל היתה עושה ההיפך, ומנסה לתמוך באופן מעשי ברעיון שיתרחש, בין אם נרצה ובין אם לא נרצה, והוא הפיכתה של ירדן למדינת הלאום הפלסטיני? תודה רבה.
אדוני היושב-ראש, תודה, חברי חברי הכנסת, לפני 12 שנה הייתי קצין רפואה ראשי, ויום אחד בא לבקר אותי קצין הרפואה הראשי של אוקראינה. והוא נתן לי שי צנוע, איזה אלבום תמונות, והזמין אותי לביקור גומלין. פתחתי את האלבום, ומטעמי נימוס שאלתי אותו: מה זה? הוא אמר לי: זאת האנדרטה לגיבור הלאומי שלנו, חמלניצקי. אמרתי לו: חמלניצקי הגיבור הלאומי שלכם? רוצח ההמונים של יהודים? אמר לי: על מה אתה מדבר? מה פתאום הוא רוצח המונים של יהודים? הוא הגיבור הלאומי האוקראיני. אמרתי לו: אתה מבין למה אני לא יכול לבוא לבקר אצלך? כי אם קצין שבא לבקר שם יידרש להניח, נניח, זר על האנדרטה של הגיבור הלאומי שלכם, הוא כבר לא יוכל להיות בצה"ל. יהודי שמניח זר על קברו של חמלניצקי מוציא את עצמו מכלל ישראל. חבר כנסת שהיה עושה את זה היה מוציא את עצמו מכלל חברי הכנסת, ואם יש חבר כנסת שמתכוון להניח זר על קברו של ערפאת הוא מוציא את עצמו מגדר חברי הכנסת שנאמנים למדינת ישראל.
תודה. אדוני היושב-ראש, אדוני השר, חברי חברי הכנסת, אכן, אדוני שר התיירות, הקמפיין שהובלתם לים-המלח היה קמפיין מצוין, להבנתי. יש לי רק הסבר אחד למה בסופו של דבר ים-המלח לא נבחר להיות פלא עולמי, וזה – אנטישמיות. כלומר, הרי ברור שהוא פלא: הוא הכי נמוך, ההחלטות הכי מטומטמות במדינה קשורות אליו, אולי ההחלטות הכי מושחתות במדינה קשורות אליו; איך הוא לא פלא עולמי? ממש קשה להבין. ביקרתי במקום כאורח "כימיקלים לישראל" ולמדתי שההכנסות השנתיות הן בשיעור של 4 מיליארד שקל. נתון מרשים מאוד. כשבאים ומבקשים מהמפעלים – לא על-פי תנאי המכרז ולא על-פי תנאי הזיכיון שלהם – לשים את היד בכיס ולהציל את המלונות, אנחנו שומעים איומים שאם ההוצאות הללו יושתו עליהם – 6 מיליארד שקל בעשר שנים, כמדומני – אז 30,000 איש יפוטרו בנגב ובדרום. חברה שזה מתח ההכנסות השנתי שלה, שמאיימת, עם אקדח מול הרקה של מדינת ישראל, שאם יאלצו אותם להקטין את הרווחים – לא הפסדים, חלילה, להקטין את הרווחים – אז 30,000 יפוטרו בדרום, צריכה לדעת: א. לא מדברים ככה עם מדינה; ב. אין סיכוי שמדינה שפויה תרצה לחדש את הזיכיון, וגם 2030 יגיע יום אחד, על-פי הניסיון ההיסטורי. אבל כיוון שכבר הוכחנו שמאבק ציבורי יודע לשנות תנאים של זיכיונות בנושא תמלוגים על אוצרות טבע לאומיים, אז אולי צריך שהמדינה תכוון אקדח נגדי ותבוא ותאמר: אם לא תתנדבו לקצור את המלח על חשבונכם, אז הכנסת תלך למהלך של חקיקה שתשנה את תנאי הזיכיון ותגבה יותר תמלוגים. חבר הכנסת הורוביץ דיבר על זה – שאם נגבה יותר תמלוגים לא נצטרך טובות מאף אחד, המדינה באמת תממן את הקציר בעצמה. אני מציע להניח את האקדחים בצד, להבין שחברה כמו "כימיקלים לישראל" לא יכולה לאיים על המדינה ולא רצוי שהמדינה תאיים עליהם. אבל רצוי שחברה שקיבלה באיזה מין הסכם חסר תקדים חלק עצום משטח מדינת ישראל כאיזה מין לטיפונדיה עם זכויות שאין להן מקבילה בשום תחום אחר במדינת ישראל, תבין שיש לה גם אחריות ציונית ואחריות חברתית ואחריות כלפי אוצרות הטבע של המדינה, ותיקח עליה את הצלת מפעלי התיירות של ים-המלח. זה לא סותר, כמובן, את העניין שחלק גדול מהמלונות האלה ראויים להקמה מחדש ולשיפור דרמטי. מי שביקר במלונות ים-המלח בצד הירדני יכול רק לקנא. תודה רבה.
אדוני היושב-ראש, רבותי השרים, חברי חברי הכנסת, כלל בסיסי בכל מערכת המשפט הוא שהיא לא מדברת בשני קולות. בהנחיות פרקליט המדינה מצאתי כתוב: המדינה, כנאמן הציבור, חייבת לנהוג כלפי הציבור על-פי אמות-מידה מיוחדות של אמון. תחושת הצדק מחייבת כי המדינה לא תתנער ממשמעותן המשפטית של עובדות המקובלות עליה. על הפרקליטים להימנע מהכחשה בלתי נאותה של טענות אשר אינן עולות בקנה אחד עם ראיות משכנעות הנמצאות בידי המדינה. "שלום עכשיו" פנה לבג"ץ בקשר ליישוב מגרון וביקש שהמדינה תהרוס אותו. ענתה הפרקליטות לבג"ץ שהקרקע במגרון באמת פרטית, בבעלות ערבית, ולכן היישוב יפונה. אבל בגלל אופי הטיעון בבג"ץ לא הציגה המדינה, ולא נדרשו התובעים או העותרים להציג מסמכים כלשהם או ראיות אחרות. בג"ץ לא בוחן ראיות. במקביל, העותרים – אדוני שר המשפטים, אנא הקשב, כי הדברים הם בלוז הדיון – העותרים שביקשו להרוס את היישוב מגרון בטענה שהקרקע פרטית, והמדינה אימצה את טענתם –  אותם עותרים הגישו בבית-משפט השלום בירושלים תביעת פיצויים נגד המדינה בדרישה שהמדינה תפצה אותם, משום שזרים פלשו לאדמותיהם ועשו בהן שימוש. כשהמדינה באה להשיב לעותרים בתביעת הפיצויים – ואני מצטט מתשובת המדינה: "תובעים 1 ו-3 אין להם שום זכות בקרקע. תובעים 2, 5 ו-4 לא צירפו כל מסמך להוכחת זכויותיהם בקרקע, וזאת למרות שוודאי מדובר במסמך מהותי שחובה לצרפו לכתב התביעה". כלומר, כשהמדינה היא הנתבעת היא אומרת לתובעים: תוכיחו בכלל שאתם בעלי הקרקע; כשהם באים לעתור בבג"ץ היא אומרת: אכן קרקע פרטית, ולא דורשת שהם יוכיחו בעלות על הקרקע. הקרקע במגרון רשומה על שני כפרים ערביים, אלא שמעולם לא קם בעל הקרקע לתבוע.  אנחנו אומרים: האדמות במגרון הן אדמות נפקדים, ואולי בכלל "בעלים" פיקטיביים שאינם קיימים כלל, וזה הבדל מהותי מאדמה שנמצאת בבעלות של בעל קרקע חי שתובע את אדמתו. אינני מבין מדוע המדינה מדברת בשני קולות: כאשר היא הולכת לבית-משפט שלום, והיא הנתבעת, היא אומרת: תוכיחו שאתם בעלי הקרקע; כשהיא באה לצדד בעמדתה של "שלום עכשיו" ולדרוש הריסה של הקרקע, היא אומרת: קרקע פרטית. אי-אפשר לדבר בשני קולות. ועוד משפט אחד לסיום. יש תביעה שנדונה בבית-משפט על מגרש בבית-חנינא, גוש 30614, שהוא בבעלות של בעלי קרקע יהודים. בתוכו שישה מבנים שנבנו שלא כחוק על-ידי ערבים, ולידו גוש 30615, שעליו נבנו 20 בניינים לא חוקיים על-ידי ערבים. הגישו בעלי הקרקע עתירה לבג"ץ כדי שיהרסו את הבתים שנבנו על אדמתם. מה משיבה המדינה? דין העתירה להידחות בהיעדר עילה להתערבות באופן אכיפת דיני התכנון והבנייה בירושלים. כלומר, כשזו אדמה של יהודי שערבי בנה עליה שלא כדין, באה המדינה ואומרת לדחות את העתירה, זה בכלל עניין של אכיפה, תדרשו אכיפה מעיריית ירושלים. כאשר היא באה לבג"ץ, כאשר ערבי טוען לבעלות על אדמה יהודית, בלי להוכיח את הבעלות, אומרת המדינה: דין הקרקע כדין אדמה פרטית, ודין היישוב ליהרס. לא תהיה לכם איפה ואיפה, אדוני שר המשפטים.
אדוני היושב-ראש, גברתי ואדוני השר, חברי חברי הכנסת, חברי מיכאל בן-ארי לא הדגיש מספיק, שהאיום בגדיעת ידו של שר משפטים במדינת ישראל מפי שופט בית-משפט עליון בא כיוון ששר המשפטים מטעמה של קדימה החליט לשים קץ לאקטיביזם השיפוטי. זה היה המשחק. ואמרו נציגי המערכת המשפטית על קדימה בדיוק מה שאומרת היום קדימה על שר המשפטים ועל ממשלת ישראל של היום. משחק הכיסאות המוזיקליים הזה שבו נושאים ברמה את שם הדמוקרטיה והערכים הנאצלים הוא די מגוחך, למען האמת, משום שאנחנו שומעים צעקות רמות מאוד של השמאל כדי להגן על בית-המשפט העליון, כדי להגן על הדמוקרטיה, כדי להציל את מדינת ישראל מידי עצמה, ולכאורה זאת זכות הזעקה. הדבר היחידי שנשאר למיעוט מבוטל, למען האמת, במדינת ישראל זה לצעוק. זכות הזעקה היא זכות חשובה, אבל נדמה לי שהשמאל הישראלי לא רק שומר על זכות הזעקה שלו, הוא גם מבין שהיא עובדת. הוא מבין שבראש ממשלת ישראל עומד מנהיג חלש מאוד שמושפע מאוד מעוצמת הצעקות; שכאשר המלה פאשיזם מוזכרת בקצב העולה על חמש פעמים בדקה, הוא נבהל; כאשר כמות מאמרי השטנה במאמרים נגד המהלך הזה להחזיר איזון לבית-המשפט העליון עולה על עשרה למטר רבוע של נייר עיתון נטול עץ, ראש הממשלה נחרד, בורח. ראו מה קרה לחוק העמותות – מימון עמותות השמאל, שהיה אמור לעלות, הזעקות של השמאל פעלו. ולפיכך, לא מדובר רק בזכות הזעקה, שהיא זכות נאצלה, אלא בהבנה שראש הממשלה נבהל מהצעקות האלה. ולכן, חברי חברי הכנסת, מה שאנחנו רואים כאן זה לא רק המחאה ולא רק המחשבה הנאיבית שצריך לפחות למחות כאשר הדמוקרטיה בסכנה, אלא הבנה אמיתית של המאטריה שנמצאת בפנינו. יש לנו, לצערנו, ראש ממשלה חלש, שנבהל מצעקות השמאל, שנבהל מהקמפיין התקשורתי, ולכן הוא מתקפל פעם אחר פעם תחת הלחץ הזה. אני מקווה שעוצמת הצעקות שתהיה כדי לחזק את ראש הממשלה במהלך הזה לפחות תהיה שקולה לפחות כנגד עוצמת הזעקות מן השמאל, שמחלישות אותו, ואולי בחוק הזה, במעט שבמעט שיש בחוק הזה ובאמת אין בו הרבה – הלוא אנחנו יודעים גם להכיר בגופם של החוקים ולהבין שמדובר פה בחוק קטן מאוד לצורך החזרת האיזון – אבל יש בו משהו, איתות לפחות לבית-המשפט העליון שלעם ישראל די נמאס מזה שהמיעוט שולט בו, אבל עושה את זה באצטלה של דמוקרטיה. תודה רבה.
אדוני היושב-ראש, חברי חברי הכנסת, אינני מבין מה אנחנו רוצים מבנות-היענה. בחיים שלי לא ראיתי בת-יענה טומנת את ראשה בחול. לעומת זאת, בני-אדם, כל הזמן, אנחנו רואים, עושים את זה. הגיע הזמן להפסיק להעליל עלילות על בנות-היענה. גם אם נטמון את ראשינו בחול הרבה שנים קדימה, זה לא יפריע לתופי הטם-טם לרעום בסביבותינו. מה שקורה במצרים – אי-אפשר להתעלם ממנו, ומה שקורה בסוריה – אי-אפשר להתעלם ממנו. אתמול שמעתי שהמלך עבדאללה ביקר את אבו מאזן ברמאללה. שניהם לא מתעלמים ממה שקורה סביבנו. להבנתי, הדבר היחידי שיכול להציל את המלך עבדאללה מגורלם של שכניו הוא שיכריז על ירדן כמלוכה קונסטיטוציונית ושיהיה מלכם של הפלסטינים ושירדן תהיה פלסטין, אבל הוא לא מקשיב לי. אולי הוא יקשיב לנציגי ממשלת ישראל שיגידו לו את אותם דברים. תודה רבה.
אדוני היושב-ראש, תודה, אדוני השר, חברי חברי הכנסת, אורחים נכבדים, אנו מכירים היטב, גם מוקירים מאוד, את תמיכתם של עשרות מיליוני נוצרים אוונגליסטים בעולם במדינת ישראל. לעתים קרובות, כשאני נפגש אתם, מדבר בפניהם, אני זוכה מחדש לחוות את המסר העיקרי שהם רוצים להעביר לנו, שאנחנו לא לבד, שיש לנו חברים אמיתיים, ידידים אמיתיים, שותפים אמיתיים לנו בעולם. לעתים זה מעורר קנאה ממש, התום והפשטות שהם יכולים לקרוא בהם בתנ"ך שלנו, ולהאמין לכל שורה הכתובה בו ולתרגם אותה למציאות פוליטית עכשווית, למסרים פוליטיים עכשוויים; שהם יכולים לקרוא, כמוני, מה שכתוב בתנ"ך, ולהבין שארץ-ישראל שייכת לעם ישראל על-פי תורת ישראל, לא לשום אחר בעולם. כך כתוב בתנ"ך. וגם הם היו רוצים לראות עמנו בבניין בית-המקדש בירושלים, בהתיישבותו של עם ישראל בכל חבלי מולדתו ההיסטורית, התנ"כית, והם מתקשים, כמוני, להבין איך יש יהודים שמוכנים לוותר על חלק ונחלה בארץ-ישראל. אז קל לי להבין, קל לנו להבין, איך מגיעים ידידינו האוונגליסטים ממה שכתוב בתנ"ך לתמיכה ברעיון שארץ-ישראל שייכת לעם ישראל, אבל איך נוצר הקשר הזה בינם ובין מפעלי החסד שהם יצרו, לבין ניצולי השואה? וכאן הדברים פחות מחויכים, פחות קלים, פחות נחמדים. משום שפה מדובר באמת בהכרה עמוקה שצלב הקרס לא נולד בחלל הריק של ההיסטוריה. צלב הקרס צמח מן הצלב, צמח משנאת ישראל עמוקה מאוד, בסיסית מאוד, שאפיינה את הנצרות הקתולית, הפרבוסלבית, המזרחית, מימי הביניים ועד לאחרונה. הרצון לכפר על רדיפת היהודים הזאת שהיתה מושרשת בכנסייה ולהפוך אותה לשותפות אמיתית היא שעומדת מאחורי מפעלי החסד למען ניצולי השואה. ראוי היה שמדינת ישראל תעשה את כל הדברים שהאורחים שלנו ביציע עושים. ראוי היה שמדינת ישראל תקים במו-ידיה את מפעלי החסד הללו. אבל במקום שמדינת ישראל, קצרה ידה מלעשות את כל הדברים הללו, תבורכו על מה שאתם עושים. תודה רבה.
תודה, אדוני היושב-ראש, תודה, אדוני השר. אחרי שאני מצטרף לגינוי של ריסוס כתובות ואיומים בפצצות, אני מבקש לשאול כך: ארגון "שלום עכשיו", באמצעות "שלום עכשיו" ארצות-הברית, הצטרף לעתירה לבית-המשפט העליון בארצות-הברית כדי למנוע את רישומו של מי שנולד בירושלים כמי שנולד בישראל. כלומר, "שלום עכשיו" מבקש להוציא את ירושלים ממדינת ישראל. אני מבקש לשאול: 1. האם אין כאן חשש לביצוע עבירה מסוג בגידה? 2. מה עושה המשטרה בנושא? 3. מה ייעשה כדי להקצות כוחות מיוחדים לחקירה שצריכה להיפתח נגד "שלום עכשיו" בסוגיה זו? תודה רבה.
אדוני היושב-ראש, אדוני ראש הממשלה, רבותי השרים, חברי חברי הכנסת, בתחילת השבוע הגיע המלך עבדאללה לרמאללה לנסות לקדם את ההסכם בין "פתח" ל"חמאס". בדקתי במפה – זה לא יכול היה לקרות בלי סיוע של מדינת ישראל. איך שלא תרצו, המלך עבדאללה לא יכול היה להגיע לרמאללה אם ממשלת ישראל – – –
כלומר, המפות שלי ושלך בעניין הזה דומות.
ואז, השאלה היא, האם זה טוב ליהודים? האם לגיטימציה של ה"חמאס" באמצעות הסכם עם "פתח" לא שווה לחלוטין לדה-לגיטימציה של מדינת ישראל? כי אתה, אדוני ראש הממשלה, ודאי זוכר מי הוא ה"חמאס" ומה הוא חרת על דגלו ובמה הוא מאמין. הוא שולל את קיומה של מדינת ישראל. לגיטימציה של ה"חמאס" באמצעות הסכם עם הרשות הפלסטינית – שהאיחוד האירופי יאמץ, שהאו"ם יאמץ – משמעה דה-לגיטימציה של מדינת ישראל. ככל שה"חמאס" יותר לגיטימי, אנחנו פחות לגיטימיים. למה הממשלה מאפשרת למלך עבדאללה לקדם הסכם שפוגע במדינת ישראל?
בתקשורת התפרסם שהמלך עבדאללה – וכך היתה גם ההודעה – לא היה לו זמן להיפגש אתך בביקורו זה אבל היה לו זמן לפרסם הודעה שבזה הוא עסק: בקידום ההסכם בין "פתח" ל"חמאס".
אם מדינת ישראל לקתה פה בליקוי מאורות וחתרה תחת האינטרסים שלה, זה לא אומר שהמלך עבדאללה לא לקה בליקוי מאורות. גם הוא יכול להיות עיוור, גם ממשלת ישראל הנוכחית יכולה להיות עיוורת. המזרח התיכון רועד. זה קרה בתוניסיה, זה קרה בלוב, זה קרה במצרים, זה קורה בדמשק. המלך עבדאללה יודע שזה יקרה בירדן. הוא יודע שירדן היא פלסטין. הוא עבר דרך גשר חוסיין, שאמר שירדן היא פלסטין ופלסטין היא ירדן, וכל מי שאומר אחרת הוא בוגד. אנחנו מבינים שהמלך עבדאללה יודע שבסופו של דבר ירדן תהיה מדינת הלאום הפלסטיני. ההצלה היחידה שלו מגורלו של מובארק או של קדאפי היא אם הוא יהפוך את ירדן למלוכה קונסטיטוציונית בדגם הבריטי. הוא יוכל להישאר, לפלסטינים תהיה שם מדינה. אבל, אדוני ראש הממשלה, אם לא תעשה משהו עכשיו בעניין הזה, תהיה להם גם ירדן כמדינה פלסטינית וגם יהודה ושומרון. רעידת האדמה הנוכחית במזרח התיכון היא ההזדמנות להפוך את ירדן, ורק את ירדן, למדינה פלסטינית, אחרת נקבל את "חמאס" משתי גדות הירדן. תודה רבה.
אדוני היושב-ראש, תודה, אדוני השר, חברי חברי הכנסת, לפני שנים מספר, בעת סופת שלגים, התמוטטה הסוללה שעליה עבר המעלה המוליך לשער המוגרבים בהר-הבית. למרבה החרפה של ממשלות ישראל, לדורותיהן, זה השער היחיד שיהודים יכולים להיכנס דרכו למקום הקדוש ביותר לעם היהודי, להר-הבית. לפיכך הזדרזה הממשלה באותה העת והכינה מדרגות עץ עם איזה פיגום, כדי לשמש מעבר זמני עד שיכשירו את הגשר הקבוע. אבל דומני שההכרזה של מוטה גור מהר-הבית במלחמת ששת הימים, "הר הבית בידינו", היתה מוקדמת מדי, אולי ממש כמו החלטת הממשלה בשלהי מלחמת העצמאות על ביטול בינאום ירושלים, ביטול מעמד ה"קורפוס סֶפָּרָטוּם" שרצו לתת לה וסיפוח ירושלים למדינת ישראל. התוכנית להפוך את ירושלים לבין-לאומית טרם נקברה סופית, לפחות בעיני חלקים מממשלת ישראל המכהנים היום. בקורס לווטרינריה שנה א', בבחינה, נשאלת שאלה ידועה: למה כלב מלקק את בסיס זנבו? והתשובה הנכונה היא: כי הוא יכול. ואכן, כל מיני גורמים שהרגישו את עצמם יכולים, כי ממשלת ישראל מרשה להם, התערבו לפתע בענייני ירושלים. לא לפתע, זה כבר נמשך כמה שנים. האמריקנים מתערבים בענייני הבנייה בירושלים, הטורקים בענייני חפירות ארכיאולוגיות, ובשבוע שעבר ממשלת ירדן – לא בפעם הראשונה – בענייני בניין גשר המוגרבים לכיוון שער המוגרבים. רק בגלל התופעה הזאת, שממשלת ישראל לא אוכפת ריבונות בירושלים, ולא מאותתת לכל שמי שרוצה להתערב בענייני ירושלים שיסלק את ידיו – רק בגלל הדבר הזה ראויה הממשלה לאי-אמון; אם לא משאר הסיבות, שבוודאי גם הן ראויות. משום מה, אנחנו מעניקים מעמד של קדושה כמעט לכל פיגום עץ שעומד שלוש, ארבע, חמש שנים ונרקב. יש סולם עץ שלמעלה מ-100 שנה הולך ונרקב בחזית כנסיית הקבר בירושלים בגלל קדושת הסטטוס-קוו. שתי כתות נוצריות רבו שם – הסטטוס-קוו מקודש, ולא מזיזים את הסולם. יש חשש שגם גשר העץ הרעוע במעלה-המוגרבים יקבל מעמד של קדושת סטטוס-קוו מהסוג הזה. ראוי שממשלת ישראל תקבל החלטה שהיא ריבונית בירושלים ותקים את הגשר הקבוע במעלה-המוגרבים. תודה רבה.
אדוני היושב-ראש, אדוני השר, חברי חברי הכנסת, שמעתי את התנגדותו של חברי חבר הכנסת בן-ארי לחוק. אבל לפני כן שמעתי את השר לביטחון הפנים והשתכנעתי מדבריו. מה הוא אמר? אסיר שנמצא כי אינו ראוי לשחרור מוקדם לפי חוק שחרור על-תנאי ממאסר, לא ישוחרר. ונזכרתי שלפני חודש-חודשיים שחררה ממשלת ישראל 450 רוצחים שלהערכתי לא היה ראוי לשחרר אותם לפי חוק השחרור המוקדם.
תשמענה אוזניך מה שפיך מדבר. תודה רבה.
אדוני היושב-ראש, רבותי השרים, חברי חברי הכנסת, אין טעם להכביר מלים. החוק אכן מתקן עוול והגיעה שעתו. חברי הבית הזה מכירים אותי ויודעים שעולה לי בבריאות לברך את הממשלה, אבל ראוי לברך את הממשלה על כך שהביאה את החוק הזה. זה חוק ראוי ונכון. אני מברך את כל אלה שעשו במלאכה הזאת, ואתכן, ביציע, שהיתה לכן הסבלנות הארוכה להמתין לתיקון העוול הקשה. תודה רבה.
אתה רוצה שאני אקרא את השאילתא?
כן, כן, התקנון אומר שצריך. 1581. פריצה לבית ביצהר
תודה, אדוני היושב-ראש. אדוני השר, ב-13 ביוני 2011 פרצו שוטרים לבית ביישוב יצהר בשעה 04:30, ערכו חיפוש אלים וצילמו את בני המשפחה. מאוחר יותר התברר שטעו בכתובת. רצוני לשאול: 1. האם משטרת ישראל התנצלה? 2. האם יפוצו בני המשפחה על הנזק וההלם שנגרמו להם?
אני לא יודע אם לשאול שאלה נוספת או לחזור על השאלות ששאלתי, כי לא קיבלתי תשובה על אף אחת מהן. האם משטרת ישראל התנצלה על כך שפרצה לבית שלא היה לו דבר וחצי דבר עם כל מה שתיארת, שלא שייך לשאלה שלי בכלל? למה הלכו ליצהר – זו שאלה אחרת. נכנסו או לא נכנסו בטעות לבית? האם התנצלו? האם מתכוונים לפצות משפחה שפרצו אליה הביתה ב-04:30, לפנות בוקר, העירו אותם, צילמו את המשפחה, צילמו את הילדים? לא קיבלתי תשובה לאף אחת מהשאלות שלי, אדוני השר.
לעניין ממש אחר, ובעניין הזה אני אוכל לברך את המשטרה על פועלה. לאחרונה התרבו מאוד – השאילתא היא מ-6 ביולי 2011 – ניסיונות הפגיעה בבית-החולים "הדסה" בהר-הצופים על-ידי זריקת בקבוקי תבערה, ניסיונות פריצה והשלכת אבנים תדירות. רצוני לשאול: 1. האם הפרטים נכונים? 2. אם כן – האם נעצרו או הובאו המפגעים לדין? 3. איך בכוונתך להתמודד עם ההתנכלויות לבית-החולים?
אפילו לא שאלה. תודה. זה רק מוכיח שכשהמשטרה רוצה לאכוף את החוק, גם בירושלים היא יכולה לעשות את זה. תודה רבה.
נוציא את העוני מחוץ לחוק – – –
כירורגיה כללית לפני כירורגיה פלסטית – – –
כירורגיה כללית בדרך כלל זה לפני כירורגיה פלסטית.
תודה, אדוני היושב-ראש. נפל דבר בכנסת היום.
כירורגיה כללית זה לפני פלסטיקה, בדרך כלל, אבל לא חשוב.
נפל דבר בכנסת היום. באיחור קל של שנתיים וחצי קיימה ועדת החוץ והביטחון סוף-סוף דיון במה שהמליאה ברוב של 53 קולות הטילה עליה לפני שנתיים וחצי לקיים דיון – בהצעה לסדר-היום שלי בנושא: ירדן היא פלסטין. היה דיון מעניין. התחלנו אותו, והוא יעבור בהמשך לוועדת משנה. הייתי סבור שהדיון בעת הזאת הוא דחוף מאוד, בגלל הזעזועים המתרחשים במזרח התיכון, ובגלל האפשרות שהתוכנית הזאת, בין שנרצה בכך ובין שלא נרצה בכך, תתחולל לנגד עינינו, והכנסת אינה פטורה מהחובה לפקח על הרשות המבצעת ולדעת אם היא נערכת לאפשרות של שינויים כאלה בסביבותינו. תודה רבה.
תודה רבה. התבקשתי להמתין, כי חבר הכנסת כץ חוזר בעוד דקה. תודה. אדוני היושב-ראש, גברתי ורבותי השרים, חברי חברי הכנסת, החוק המונח בפניכם הוא חוק ירושלים בירת ישראל והעם היהודי. הגשנו הצעת חוק דומה גם במתכונת של חוק-יסוד כבר בכנסת השבע-עשרה, חברי חבר הכנסת זבולון אורלב וחברים שאינם נמנים עוד עם חברי הכנסת הזאת. בתקופה הנוכחית, כאשר ממשלת ישראל מפוררת לכאורה דברים מובנים מאליהם של ריבונות המדינה בירושלים, למה דרושה לנו התוספת שירושלים היא גם בירת העם היהודי לתארים החוקיים של העיר? האם תוספת התארים, תוספת הכתרים, תוספת החוקים, תבצר את מעמדה של העיר, או חלילה תחליש אותו? ירושלים היתה בירת העם היהודי עוד לפני שהיתה בירת מדינת ישראל, וגם כשפסקה מלכות בישראל, וגם כשחרב המקדש, היא נותרה עיר הבירה של העם היהודי בכל ארצות פזוריו, וגם כששלטו בירושלים זרים, העלינו אותה על ראש שמחתנו. ומעולם לא היתה בירתו של שום עם אחר, וכל הזרים ששלטו בה, בין שהחריבו אותה ובין שבנו בה, בין שטרחו לבנות בה את בתי תפילתם או התאמצו בעיקר למחות את שרידי בתי מקדשנו ממנה – מאז ימי דוד המלך היא בירתו של העם היהודי. כשזכינו, היא היתה גם בירת ממלכת יהודה. כשזכינו, היא היתה בירת מדינת היהודים. וכשלא זכינו, היא היתה עיר הבירה שנשאנו בלבנו ובחלומותינו ובתפילותינו. את הניסיון האחרון הבין-לאומי ליטול אותה מידינו ציינו רק אתמול, ב-29 בנובמבר, בכ"ט בנובמבר, והיו אצלנו כמה חברים שאפילו התבלבלו וניסו לחגוג את התאריך הזה מחדש, ושכחו שבאותה החלטה ירושלים לא היתה בירת ישראל, היא היתה corpus separatum, גוף נפרד, עיר בשליטה בין-לאומית. גם אז כמובן לא חדלה ירושלים להיות בירתו של העם היהודי, כי שום עם אחר לא עשה אותה לבירתו. כשניסה הרוזן ברנדוט, המתווך מטעם האו"ם, למסור אותה לידי מלך ירדן, להפסיק אפילו את המעמד הבין-לאומי שהיה לה בימי מלחמת העצמאות לכאורה, שיגרו אליו לוחמי חרות ישראל בירושלים אזהרה לסלק את ידיו מן העיר. וכשלא שעה לאזהרה, הרגו אותו לא הרחק מכאן, בתוך ירושלים העברית. ממשלת ישראל של שלהי מלחמת העצמאות הכריזה על ירושלים כחלק ממדינת ישראל וסיפחה אותה לעיר. ממשלת ישראל של מלחמת ששת הימים הרחיבה את גבולות המדינה וכללה את כל ירושלים בתוכה. הכנסת הגדירה את מעמדה בחוקי-יסוד, שקבעו כי העיר המאוחדת היא בירת ישראל, והכנסת גם אסרה כל התערבות או סמכות זרה המתייחסת לירושלים.
זאת בדיוק היתה ההקדמה שלי, האם יש צורך בחיזוק נוסף של מעמדה של ירושלים.
מייד אגיע לזה, תודה על השאלה. מייד אגיע לשאלה.
לכאורה, אדם לא צריך גם חגורה – – –
לכאורה, אדם לא צריך גם כתפיות, גם חגורה וגם שלייקעס, אלא אם נופלים לו המכנסיים, ולהערכתי, מדינת ישראל נמצאת במצב שהיא כל הזמן מושכת מחדש את המכנסיים, כי היא לא בטוחה שירושלים היא לא corpus separatum. היא לא מתייחסת אליה כאל שטח ריבוני בלעדי, היא מרשה – בניגוד למה שכתוב בחוקי-היסוד שהכנסת הזאת חוקקה – התערבות זרה בירושלים, היא מאפשרת את ההתערבות הזאת. הלוא כתוב במפורש בחוק-יסוד שהכנסת חוקקה וחיזקה, והוסיפה עליו שלייקעס של משאל עם, רוב מיוחד של 81 חברי כנסת או משאל עם.
ובכל זאת, לו היתה איזו מדינה זרה מנסה לומר שאסור למדינת ישראל לבנות באשדוד, היו דוחים בנימוס או בחוסר נימוס את ההתערבות הזאת, תלוי במעמד ובהשפעה של המדינה הפונה. אבל כשיש מדינות זרות שאומרות לירושלים, למדינת ישראל, לא לבנות בירושלים, מדינת ישראל נכנעת, ולאחר שהיא כבר מפסיקה להיכנע ומתחילה לבנות, היא עושה את זה בדחילו ורחימו, כי מי שפעם אחת נתן למישהו להתערב בענייניו, הוא כל הזמן מציץ אם הוא לא מתכוון לעשות את זה שוב. כיוון שפעם אחת כבר הכירו בזכותו של מישהו זר להתערב בבנייה בירושלים, אולי הוא ירצה שוב, כאשר – – –
אתה אומר שהחוק הזה הוא חוק הכרזתי ולא חוק מעשי. זה נכון. אבל יש לפעמים מצבים שבהם המציאות משנה את התודעה, ובהדרגה נוצרה במדינת ישראל מציאות שמשנה את התודעה שלנו; מציאות שבה הטורקים יכולים לשלוח משלחת סקר כדי לבדוק אם אנחנו חופרים כהלכה ברחבת הכותל המערבי; מציאות שבה האמריקנים מתערבים אם בונים בירושלים או לא בונים בירושלים; מציאות שבה המלך עבדאללה, שסבא שלו נטש את ירושלים וברח ממנה ואבא של סבא שלו נרצח בהר-הבית ונקבר בה, והיום נותנים למלך עבדאללה להחליט אם מדינת ישראל תבנה גשר בשער המוגרבים או לא תבנה גשר בשער המוגרבים.
חבר הכנסת אדרי, אתה יודע שאני רופא, וכרופא אני יכול להגיד לך שזה ממש לא טוב לשים מלח על הפצעים, זה ממש לא מומלץ, למה אתה עושה לי את זה?
הבנתי, אז תקטין את מינון המלח, כי הפצעים פתוחים. בימים אלה, כאשר בשבוע שעבר ידענו שעומדים סוף-סוף להניח את הגשר לשער המוגרבים, גשר ברזל במקום פיגום עץ שהולך ונרקב כבר כמה שנים, שוב נתנו למלך עבדאללה להתערב בענייני העיר. ולפיכך, חברי חברי הכנסת – – –
זאת שעת שאלות לאופוזיציה, בסדר.
יכול להיות שעצם ההסכמה לא טוב, כי מדינת ישראל לא צריכה להגיע להסכמה עם ממשלת ירדן, אם היא בונה גשר בירושלים.
על כל פנים, אני מקווה שהחוק הזה יחזק את מה שדרוש חיזוק, משום שאם המציאות שבהדרגה החלנו על עצמנו שינתה את התודעה, החוק הזה שהוא חוק הכרזתי מתכוון להיות תודעה שמשנה מציאות. הדבר הקשה ביותר הוא שבחוקי-היסוד שחוקקנו והחלנו על ירושלים, כשמדברים על חופש הפולחן לכל העמים, לכל הדתות, חופש הפולחן של העם היהודי בהר-הבית נפגע, איש אינו מתייחס אליו. ממשלת ישראל קיבלה עליה לשמור על המקומות הקדושים מפני חילול, מפני הרס. נתנו לווקף לחפור בהר-הבית, לחצוב בו, לחפור בו, לכתוש לאבק את שרידי בתי-המקדש – –
– – הפרנו את חוקי-היסוד שאנחנו חוקקנו, ולפיכך יש צורך גם בחוק הזה, שהוא בבחינת תודעה שתשנה מציאות, אם המציאות העגומה שתיארתי בפניכם הולכת ומשנה לאטה את התודעה. ועדיין לגבי חלקים מאתנו ירושלים היא בבחינת corpus separatum, בבחינת גוף נפרד ולא חלק ריבוני ממדינת ישראל, וודאי לא בירתו של כל העם היהודי באשר הוא. תודה רבה.
אדוני היושב-ראש, אדוני השר, חברי חברי הכנסת, המלחמה בין היהודים לערבים בארץ-ישראל מעולם לא היתה מלחמה טריטוריאלית. תמיד היא היתה מלחמת דת או התנגשות בין אידיאולוגיות. שנים רבות התכחשנו לכך. סירבנו להתבונן במציאות שמקיפה אותנו בעיניים פקוחות, ולא פחות מזה – סירבנו גם להתבונן במראה, לראות את עצמנו במראה. כיוון שנושאי הדגל של התנועות הלאומיות – גם הציונות וגם התנועה הלאומית הערבית – בראשית הדרך היו מנהיגים חילוניים, היה קל לטעות והיה קשה לאבחן את שורשיו של הסכסוך, את אופי ההתנגשות. שכחנו שהעם היהודי נמצא בארץ-ישראל כי זו הארץ שהקדוש-ברוך-הוא הבטיח לעם היהודי. שכחנו שהכרת מדינות העולם בזכותו של העם היהודי היתה מתוך מה שהם האמינו בתנ"ך – אולי יותר ממה שמנהיגינו הלאומיים האמינו בו. התעלמנו מכך שהכוח המניע החזק ביותר של ההתנגדות הערבית להתיישבות היהודית, שורשיו בתפיסה המוסלמית שארץ-ישראל היא אדמת ווקף ושום מוסלמי לא רשאי להכיר בזכותו של כופר עליה. שנים קיווינו, השלינו את עצמנו, שנוכל לבוא בדברים עם מנהיגות חילונית ערבית ולסכם אתה הסכם שלום הגיוני. אני זוכר ששמעון פרס, נשיא המדינה, אפילו הטיף לנו להזדרז ולחתום הסכם לפני שהסכסוך יהפוך לסכסוך דתי, כאילו זה תלוי בנו. חברי חברי הכנסת, מה שקורה במצרים הוא רק ציפה אל פני השטח וקניית שליטה בדרכים דמוקרטיות של הלכי הרוח האסלאמיסטיים השולטים בעולם הערבי היום, מטורקיה וצפון אפריקה ועד מדינות אחרות, וסוריה וירדן. זה הכוח המניע החזק ביותר. אל פני השטח צפות המפלגות האסלאמיות. גם האסלאם הקיצוני הרדיקלי ביותר עולה לשלטון באותן מדינות. אולי זה יקל על חלק מהיהודים היושבים בארץ-ישראל לראות בעיניים פקוחות לרווחה את האופי האמיתי של הסכסוך. אנחנו יכולים להצטער על כך שסכנות כבדות אורבות להסכם השלום שלנו עם מצרים ואולי גם עם ירדן, אבל אי-אפשר להתעלם מהמציאות הזאת. וזו, לצערנו, המציאות. תודה רבה.
אדוני היושב-ראש, אני מתכוון לנצל חצי דקה בלבד. במסגרת הדיונים ליום זכויות האדם קיימה היום  של הכנסת דיון בנושא הזה, ואף אחד מארגוני זכויות האדם הרבים במדינת ישראל לא התייצב לדיון, והסיבה היא שהוועדה דנה בשאלת זכויותיהם של אזרחי ישראל ביהודה ושומרון. ליהודים ביהודה ושומרון, לדעתם של כל ארגוני זכויות האדם הנפלאים שלנו, אין זכויות. בטח לא ביהודה ושומרון. תודה רבה.
אדוני היושב-ראש, תודה, חברי חברי הכנסת, לרגל יום זכויות האדם המצוין היום בכנסת התקיימו דיונים רבים. השתתפתי בדיון שיזמה חברת הכנסת זהבה גלאון בנושא חוק-יסוד: זכויות חברתיות. התקיימו דיונים בוועדות שונות. היה דיון בבוקר בוועדת חוקה בנושא זכויות האדם, ובדרך כלל בדיונים כאלה מתייצבים ארגוני זכויות האדם הרבים והמגוונים שיש במדינת ישראל. ובמפתיע בלטו בהיעדרם בדיון בוועדת חוקה ארגוני זכויות האדם, משום שנושא הדיון לא היה זכויות האדם בכלל, ולא היה זכויות ערבים, אלא היה זכויות אזרחי ישראל ביהודה ושומרון. כלומר, במלים פשוטות, יהודים ביהודה ושומרון. שום ארגון מארגוני זכויות האדם לא בא להשתתף. מה זה אומר? זה אומר שלדעתם אין ליהודים זכויות אדם ביהודה ושומרון? אני מבין כשהם באים ואומרים שעצם חייהם של יהודים בחבל ארץ זה, לבה של המולדת שלנו, הוא בלתי חוקי – שמענו טענות כנגד "הכיבוש" כביכול – ולכן הם אומרים: כיוון שהם לא צריכים בכלל להיות שם, אז אין להם זכויות. אבל ראיתי את אותם ארגוני זכויות אדם מהוללים נלחמים על זכויותיהם של רוצחים ואנסים בבתי-הכלא. הם לא אומרים שהם לא רצחו ואנסו, הם רק אומרים שגם פושעים יש להם זכויות אדם. אבל איש מהם לא נקף אצבע, לא בא להשתתף בדיון שעסק בזכויות האדם של היהודים ביהודה ושומרון. גם אם לשיטתם הם לא בסדר, אבל זכויות אדם ודאי מגיעות להם.
אני מודה לך, ואני מודה גם להם. לקראת יום זכויות האדם פרסמה האגודה לזכויות האזרח דוח גדול ומפורט, וכשמעיינים בו למדים שיותר חשוב ממה שיש בו, חשוב מה שאין בו. ושוב, הדבר מעיד על הכותבים, ועל המחברים, שלא באמת זכויות האדם באשר הוא אדם מעניינות אותם, ואין הם אלא ארגון חזית של השמאל הישראלי הקיצוני, של הפלסטינים, של כל אלה שרוצים לערער על עצם קיומה של מדינת ישראל. ברית-המועצות עליה השלום המציאה את השיטה. הקימה מאות ארגוני חזית שנלחמו נגד האימפריאליזם, בעד שוויון זכויות, בעד חירויות האדם באשר הוא אדם. בינתיים הרגו מיליון או שניים בקמבודיה, עשרות מיליונים ברוסיה, אבל נלחמו בארצות-הברית, כי היא המשעבדת הגדולה של וייטנאם וכיוצא בזה. השיטה מוכרת, אך ברוב הארצות היא נכשלה. לא בכל המקומות, יש כמה מקומות שבהם ארגוני החזית הללו ניצחו ומיליונים רבים שילמו בחייהם על הניצחון הזה. ותפקידנו כאן הוא למנוע מאותם ארגוני חזית הישגים דומים בארץ. מי שקורא את הדוח, שעוסק בעיקרו בפגיעה בזכויות האדם ביהודה ושומרון, לא יכול למצוא בו מלה אחת על אפליה של יהודי יהודה ושומרון בתחום המשפט הפלילי, אפליה שמעוגנת בנהלים של הפרקליטות שהכנסת יצאה פעם אחר פעם נגדם, והיו הכחשות על עצם קיומו של צוות מיוחד, אבל זה נמשך. ראינו בדוח הזה פרק שלם על הפרות חוק של המשטרה, אבל אף מלה אחת על האירוע שבו ירו קליעי פלסטיק אל מתיישבי רמת-גלעד לפני תשעה חודשים, ומח"ש עדיין חוקרת, למרות שעל-פי נוהלי מח"ש עצמה תוך שישה חודשים היא חייבת לסיים את החקירה. ראינו בדוח הזה פרק שלם על הגבלות תנועה ביהודה ושומרון, אבל אף מלה אחת על הגבלות תנועה של יהודים באזורים האלה. פרק שלם על חופש הביטוי – כולנו עוסקים בזה בימים אלה ממש; אף מלה אחת על סתימות פה כרוניות, שיטתיות, של מפגיני ימין, על כתבי-אישום שהוגשו רק נגד מפגיני ימין, למרות שהפגנות מול בתיהם של עשירים, או בעלי תפקידים, הפכו למעשה שבכל יום במקומותינו, גם בסערה החברתית האחרונה, ואיש לא טרח להעמיד את המפגינים לדין, לא שמעתי שם מלה אחת על הרשעה של שש קטינות מהמפגינים הכתומים בימי ההפגנות נגד ההתנתקות כי הן פגעו בפרטיות – זה היה סעיף האישום – משום שהעזו למחות מול ביתו של קצין צה"ל. היה שם פרק שלם על זכויות עצורים, פרק קשה, נוגע ללב. לא היתה אף מלה על פגיעה בצניעותן של בנות דתיות, שמופשטות במהלך המעצר והבדיקה משום שיודעים עד כמה שזה מכאיב להן, פוגע בהן, פוגע בהן לעומק. מלה אחת של הארגון לזכויות האזרח על פגיעה בפרטיותן של בנות דתיות שמפשיטים אותן במהלך מעצר לא נאמרה. אדוני היושב-ראש, תקצר היריעה מלפרט, אבל אני חושש שחלק ניכר מאותם ארגוני זכויות האדם מצטיירים, או מתקשטים בנוצות זרות, ותחת האצטלה של מלחמה בזכויות האדם הם לא נלחמים עבור כל בני-האדם אלא רק עבור בני-האדם שמעניינים אותם. תודה רבה.
תודה, אדוני היושב-ראש, גברתי ורבותי השרים, חברי הכנסת, מעבר להרגשת האי-נוחות שלי שהכנסת עוסקת כמעט באופן אובססיבי בשבועות האחרונים בציפורניים של חתולים וצינוריות זרע של כלבים, ומעבר לנקודה שהעלית, אדוני היושב-ראש, שהיא הבעיה של מצווה הבאה בעבירה – כלומר, יכול להיות שיש תועלת לציבור מהפחתת הילודה של הכלבים, אבל השאלה אם בשם צער בעלי-חיים מותר לצער אותם עוד יותר. "צער בעלי-חיים" הורגת הרבה מאוד כלבים בשם צער בעלי-חיים, היא רוצה לסרס אותם בשם צער בעלי-חיים. השאלה, מה הגבול. אני גם נזכרתי, באמת להבדיל אלף אלפי הבדלות, ששמענו שהאדם ה-7 מיליארד נולד ושעוד מעט ייגמרו הקרקעות החקלאיות בעולם ולא יהיה אוכל לכולם. אנה נגיע? אבל אני רוצה להעלות נקודה אחת, שהיא נקודה מאוד בעייתית בחוק, מעבר לעניין ההלכתי, חברי איתן כבל. אני חושש שאם תוסיף 700 שקלים לאגרת רישוי, תגיע למצב שאנשים רבים יעדיפו להחזיק כלב בלי רישוי, ולכן גם בלי חיסונים, כי העלות תכריע נגד הליכה לרשויות. ילד רוצה להחזיק כלב ואין לו הסכום הזה, והוא לא מוכן לסרס את הכלב שלו, הוא לא יעלה על דעתו שיסרסו לו את הכלב – – –
האגרה לא תרד. היא לא תהיה מינוס 500 שקלים.
כמה היום האגרה לכלב לשנה?
אתה לא יכול להוסיף לו 300 שקלים או 700 שקלים או 500 שקלים.
ההוספה תהיה רק 100 שקלים. בשביל 100 שקלים יהיו אנשים שיסכימו ללכת ולסרס ולעקר, אבל פה אתה לא נותן להם תמריץ לשלם את מחיר הניתוח. אתה התכוונת ש-700 שקלים גם יכסו לו מחיר הניתוח, ולכן היה רציונל בסכום הזה.
אני חושש שאם ננסה לממן להם את כספי הניתוח – הסירוס או העיקור – על-ידי הפחתה יחסית בתשלום האגרה על הכלב, הרבה אנשים יירתעו מללכת לרשויות לקבל רישוי ולחסן את הכלב, ונזק הציבור יהיה יותר גדול מהתועלת הצפויה מהחוק. ואם נצמצם את הרווח השולי של מי שיבוא לחסן ויקבל הנחה, לא יהיה בכך תמריץ כדי לסרס או לעקר את הכלב, משום שברור, לי לפחות, שאם כל ההבדל יהיה 100 שקלים, מעט אנשים ירצו לעשות את זה, כי זה לא יכסה להם את עלות הניתוח. תודה.
אדוני היושב-ראש, אדוני השר, כנסת נכבדה, תודה לחבר הכנסת צרצור שהזכיר את המסרון. גם אני קיבלתי אותו אתמול, ואכן, הוא מאיר את הדברים באור מציאותי מאוד. כל מפקד כיתה בצבא יודע מה זה אחדות האחריות והסמכות. הוא מקבל משימה, יש לו הסמכות לבצע אותה והוא האחראי לביצועה. אם הוא ייכשל, הוא ייתן את הדין, ידיחו אותו, ישלחו אותו לכלא. יש אחדות של אחריות וסמכות. וכך, חברי חברי הכנסת, גם הממשלה יש לה סמכות ברוב תחומי חיינו. אחדים מאתנו סבורים שביותר מדי תחומים מחיינו, אבל יש לה הסמכות לבצע ויש לה אחריות. גם אחריות הביצוע וגם אחריות כלפי הבוחר. אם היא נכשלת, ישלח אותה הבוחר הביתה, יבחר ממשלה אחרת תחתיה. אבל אז נכנס בית-המשפט העליון – לצערי, עלי לומר ברגל גסה, מה שנקרא אקטיביזם שיפוטי, הכול שפיט – למעגל הזה, ואמר: בתחומים מסוימים אני נוטל את הסמכות במקום הממשלה, אני אומר לממשלה מה לעשות ומה לא לעשות. איפה הבעיה? אין לו אחריות לכלום. אם נגרם אסון כתוצאה מהחלטותיו, הוא לא אחראי לתוצאות; הממשלה שקיבלה ממנו את ההוראה לעשות או לחדול היא עדיין האחראית, אף שהסמכות ניטלה ממנה. ההפרדה הזאת בין סמכות ואחריות, שנמצאת בבסיס של האקטיביזם השיפוטי, היא הרעה החולה, ואותה אנחנו מנסים לתקן במה שקוראים "מתקפת החקיקה". בסוגריים, ראוי בכל הצניעות לבוא ולומר ששר המשפטים של קדימה, ולא של ממשלת הליכוד, הוא שניסה לתקן חלק מהעוולות האלה, ואיני זוכר את כל חלקי הבית מתנפלים עליו אז באגרסיביות כזאת, כפי שזה קורה היום מספסלי קדימה, למשל. אבל אנחנו באים לנסות להחזיר את השפיות הזאת לניתוק שבין אחריות וסמכות. כשאנחנו באים לעשות את זה, אותו חלק של הבית שהעם בבחירות נטל ממנו את הסמכות, רוצה להצטרף למעגל בית-המשפט, למעגל אלה שאין להם אחריות אבל הם דורשים את הסמכות, ורוצה להקים קול זעקה נוראה כלפי מי שבא לשים גדר להתערבותו של בית-המשפט בתוך סמכויותיה של הרשות המבצעת, או במלים אחרות – דיקטטורה. תודה רבה.
תודה, אדוני היושב-ראש. אדוני סגן השר, אם פוליטיקה היא אמנות האפשרי אז דיפלומטיה היא אמנות השקר הלבן. אבל שקר לבן לגיטימי כשהוא בא להשיג הישגים, ואני מתבונן במערכת הקשרים שלנו עם רוסיה ורואה אותם מוכרים טילים מתקדמים לסוריה ולאירן, בונים כורים לאירן, נחלצים למנוע התערבות בין-לאומית בסוריה. אנא, בטובך כי רב, תצביע בבקשה על הישגים שיש לנו במערכת היחסים שלנו עם רוסיה. מה הרווחנו מהשקר הזה?
אדוני היושב-ראש, גברתי השרה, חברי חברי הכנסת, אנחנו שונאים את הדתיים בגלל הדרת הנשים. זה ברור. אנחנו שונאים את השמאלנים, כי כמה מהם היו מרגלים, וגם השאר לא משהו. אנחנו שונאים את הערבים, כי הם אויבי המדינה, ואנחנו – וזה, בין השאר, על סדר-היום של הצעות האי-אמון היום – שונאים את המתנחלים, כי הפורעים זורקי האבנים על חיילי צה"ל הם מתנחלים. אנחנו כל כך שונאים אותם שחברי כנסת נכבדים קראו לירות במי שזורק אבנים על חיילי צה"ל, והגדירו אותם טרוריסטים. אנחנו שמענו מאותם חברי כנסת שטרור זה טרור זה טרור, ומי שמסכן את חיי חיילי צה"ל, צריך לירות בו, ולכן – הכו במתנחלים השנואים והצילו את ישראל. טרור זה טרור, אי-אפשר להתווכח עם אמירה כזאת. אנחנו רק זוכרים שאותו חבר כנסת קורא זה חמש שנים לשחרר את ברגותי, ארכי-טרוריסט, ארכי-רוצח, כי טרור זה טרור, וזה מה שעושים עם טרוריסטים – משחררים אותם מהכלא. ואנחנו גם זוכרים שאותו חבר כנסת, כשהיה מפקד אוגדת יהודה ושומרון, כשהיה שר הביטחון, הורה לא לירות במיידי אבנים ערבים כדי לא להבעיר את השטח. אבל מה הקשר בין זה ובין הצורך לירות במחבלים או במתנחלים שזורקים אבנים על חיילי צה"ל? אין קשר. צריך לירות ביהודים, אומר אותו חבר כנסת. שיהיה ברור גם מעל הדוכן הזה: אני מגנה כל מי שמרים את ידו על חיילי צה"ל, ומי ששורף מסגד, ומי שמבעיר שדות חיטה או מטעי זיתים, ואני, כמו חברי בשנים האחרונות, קורא פעם אחר פעם לרשויות אכיפת החוק לעצור את הפושעים שעושים את זה, להעמיד אותם לדין, ואם יימצאו אשמים בדין, להעניש אותם, לכלוא אותם. יש שם אנשים שאין להם אלוהים, שאין להם מדינה, שהם באמת אנרכיסטים, במובן העמוק – שהם שונאים, שהם ממורמרים, אנשים שלא עושים חשבון יותר לאף אחד, וסביבם התלקטו – משולי המחנה בוודאי – נוער שוליים שקיים בכל חברה. את ראשי הפורעים האלה אנחנו דורשים: תעצרו. ולא עוצרים אותם. אין מעצרים, ואם יש מעצרים אז יש מייד שחרורים, ובסופו של דבר אין אשמים, וכשאין אשמים, כולנו אשמים. זה כל כך נוח.
ולסיום, אדוני, אם רשויות אכיפת החוק יצליחו להסביר לי איך אחרי כל כך הרבה פעולות "תג מחיר" אין באמת מעצרים של ראשי האנשים הללו – –
– – ויסבירו לי, אולי באמת יש טעם לסברה שחלקם הם אנשים שלהם, ולכן לא עוצרים אותם, אז אולי אני אצליח להבין איך זה – – –
אדוני היושב-ראש, רבותי השרים, חברי חברי הכנסת, אנחנו מביאים היום באמת תיקון, לפחות חלקי, של אפליה רבת שנים בין דם לדם, ומתקנים, לפחות חלקית, עוול קשה. ותודה לכל מי שעסק בזה עד היום, מי שיזם את החוק לראשונה, וגם לממשלה, שקידמה אותו בשלב הזה. תודה גם לחיים כץ, יושב-ראש הוועדה, למערכת הביטחון, שעשתה מה שעשתה, גם אם לא עשתה מספיק, ובייחוד לאלמנות צה"ל, היושבות עמנו – נציגותיהן ביציע – על הסבלנות הרבה שגילו במשך השנים. החוק, כאמור, איננו שלם. הוא טוב ממה שהיה עד עכשיו, ובעזרת השם, ובעזרת הכנסת הזאת, נשלים בקרוב, בחוק נוסף, כל מה שנפגם בו היום. תודה רבה.
תודה. אדוני היושב-ראש, חברי חברי הכנסת, היום נדליק נר ראשון של חנוכה, לציין את מרד המכבים ביוונים לפני יותר מ-2,200 שנה. המרד פרץ כזכור בהרי בנימין, הקרויים על שמו של ראש הממשלה שלנו, מר בנימין נתניהו. החוקרים חלוקים ביניהם בשאלה אם רוח המכבים היא המפעמת בלבו של ראש הממשלה שלנו, מר בנימין נתניהו, או שמא להיפך: מנהיגותו היא שהיתה מהכוחות המניעים את בני משפחת החשמונאים. חוקרים אלה מציינים למשל כי כבר בנעוריו, כשהתעמת עם ה"כלניות" הבריטיות ברחובות ירושלים הכבושה, הצליח ראש ממשלתנו, מר בנימין נתניהו, להפיל "כלנית" חצופה במיוחד שהסתובבה בבירתנו האהובה כאילו היא שלו. אותם חוקרים מציעים כי העובדה שמר בנימין נתניהו הצליח להפיל את הגוי שימשה השראה לאלעזר חשמונאי כשהפיל את הפיל. גם אם סוגיה היסטורית זו טרם הוכרעה, אי-אפשר להתווכח עם העובדה שראש ממשלתנו, מר בנימין נתניהו, הוא מר בנימין נתניהו. חג אורים שמח.
תודה. אדוני היושב-ראש, אדוני השר, חברי חברי הכנסת, כיצד אתה משיב, אדוני השר, כאשר אתה נשאל בחוץ-לארץ על חתימת מגן-דוד-אדום על מזכר הבנות מול הסהר-האדום הפלסטיני והצלב-האדום הבין-לאומי – מזכר הבנות המכיר לכאורה בבלעדיות של הסהר-האדום על שירותי חירום והצלה ביהודה, שומרון ומזרח-ירושלים?
תודה רבה. ארגון מגן-דוד-אדום, שהעביר לך את התשובה, התייחס בעיקר לשאלת הסמל והשימוש בסמל. אולי על זה נאמר: על ראש האמבולנס בוער הסמל. לא שאלתי אותם על הסמל בכלל. שאלתי אותם על חתימה על מזכר הבנות עם הסהר-האדום הפלסטיני. הם לא ענו על השאלה המרכזית: האם אין בחתימת הסכם כזה משום שינוי סטטוס של ארגון שהוא ארגון הצלה לאומי? אני מבקש שתעיין באותו מזכר הבנות, שלהבנתי הוא רע מאוד, ותנסה לראות אם אפשר לתקן את הנזק שחולל מד"א בחתימה על הסכם כזה. אמרו לי שמשרד החוץ היה מודע לזה. זה משהו של לפני חמש או שש שנים. זה לא משהו שאירע לאחרונה.
לאחרונה באמת רק התלקח הסמל באיזו ביקורת של הצלב-האדום הבין-לאומי.
יהיה דיון עם נציגי מד"א בוועדת העבודה והרווחה.
גברתי היושבת-ראש, תודה, אדוני השר, חברי חברי הכנסת, אם יש למדינת ישראל שני עמודים, מדינה יהודית ומדינה דמוקרטית – יש האומרים שחוק-יסוד: כבוד האדם וחירותו הוא העמוד הדמוקרטי המכונן של המדינה, וחוק השבות הוא העמוד היהודי המכונן את דמותה של המדינה, כי החוק הזה יותר ממה שהוא מגדיר מי זכאי לעלות למדינת ישראל מגדיר את דמותה של המדינה. החוק הזה מגדיר אותנו כמדינה יהודית, והוא החלק החשוב ביותר בהגדרה הזאת, ולכן הוא היה אחד החוקים שחוקקה מדינת ישראל בשנת תש"י, ב-1950, בתקופה שהציונות היתה באוויר ומדינת ישראל נשמה ואכלה ציונות, והוא היה מובן מאליו, ולא היה צריך הסברות ונימוקים כבדים, וגם איש לא חשב באותה עת שיש צורך לעגן אותו במשקלות של חוק-יסוד, כיוון שהיה ברור מאליו שזו דמותה של המדינה. אלא שהמדינה השתנתה ברבות השנים ומתקופות שבהן הציונות היתה מובנה מאליה. השורשים שחיברו את מנהיגי היישוב היהודי בארץ-ישראל בעבר לעם היהודי, לארץ-ישראל, לציונות, הלכו והתרופפו, ובשם הנורמליות, החתירה לנורמליות של המדינה, מדינה ככל המדינות, שאפנו להיות נורמליים גם במובנים שאנחנו לא מדינה מונעת אידיאולוגיה, אלא מדינה לרווחת כל אזרחיה וכל תושביה, מין חוזה שיש בין הטריטוריה והאזרחים.
אבל כאשר מול מדינה יהודית ציונית עולה שאיפה למשהו אחר, לא מדינה יהודית, אלא אולי מדינת כל אזרחיה, מדינת כל לאומיה, מדינת השד יודע מה, או חבר הכנסת זחאלקה או חבר הכנסת טיבי יודעים מה, על כל פנים, לא מדינה יהודית, אז מתעורר מחדש הצורך לבוא ולבצר מה שב-1950, בתש"י, היה ברור מאליו, ולהפוך את העמוד היהודי המכונן של המדינה לחוק-יסוד. גם הקולות שנשמעו בשנים האחרונות לתיקונים שונים בחוק האזרחות – תיקונים שבדי עמל צריך לומר הצלחנו לעבור את משוכת בית-המשפט העליון לגביהם ברוב כמעט דחוק, כאשר התכוונו לבטל חקיקות של הכנסת בנושאי חוק ההתאזרחות או חוק האזרחות – מוכיחים שאת העמוד הזה צריך לבצר.
ואנחנו עוד ממתינים להחלטה, הדברים עוד לא נסגרו, ויכול להיות שהפרצה הזאת תיהפך פתאום להיות כפתחו של אולם ותשנה את דמותה של מדינת ישראל כמדינה ציונית. ולכן יש צורך, להבנתי חיוני מאוד, דחוף מאוד, לבצר את מעמדו של חוק השבות, להפוך אותו לחוק-יסוד. אבל מה אומרים לנו? אומרים לנו שבהסכמים הקואליציוניים יש הבנה שחוקי-יסוד יכולים להשתנות או להתקבל רק בהסכמה של כל מרכיבי הקואליציה, כלומר לכל אחד מהרכיבים הללו יש זכות וטו על כל חוק-יסוד. הליצנים שבחבורה הזכירו שפעם אמרו, שגם אם יביאו את עשרת הדיברות כחוק-יסוד, לא יקבלו אותם המפלגות החרדיות, וליצני הליצנים אמרו שאם יסתפקו בתשעה מתוך עשרת הדיברות, אז אולי כן יקבלו, אבל את כל העשרה היה קושי מסוים לקבל. אבל האמירה הזאת היא מסוכנת ביותר. היא גם לא עומדת במבחן המציאות. ראינו שלפני שנתיים, כשרצו לתקן את חוק-יסוד: תקציב המדינה ולהפוך את התקציב מתקציב חד-שנתי לדו-שנתי, פתאום נמצא היתר לנגוע בחוק-יסוד ולתקן אותו ולשנות אותו. ולפיכך האיסור הזה לעסוק בחוקי-יסוד, ככל שהפכתי והפכתי בכל החומש והנביאים והכתובים, לא מצאתי שהוא כתוב שם. ואין איסור מדאורייתא או מדרבנן להפוך את חוק השבות של מדינת ישראל, לבצר אותו, להפוך אותו לחוק-יסוד. ורק החשש שמא אחרים ימצאו בכך פתח לנגוע בחוקים אחרים ויעבירו את השבת ליום שלישי, שזה ממילא יום חלש של הכנסת, ואף שנאמר בו פעמיים "כי טוב" לא כדאי להפוך אותו ליום שבת, ויש חשש שבאיזה רוב מזדמן יחליטו לבטל את השבת – החשש הזה לא באמת קיים. ותמיד אפשר יהיה להילחם על העניין העקרוני, ולא מטעמים של "חשש שמא" לפגוע בנושא שהוא באמת בלבה של מדינת ישראל, שבות עם ישראל לארצו. ולכן אינני מבין את הדחייה האוטומטית הזאת על סמך ההסכמים הקואליציוניים לבוא ולגייס קואליציה ציונית. חברי הליכוד וחברי ישראל ביתנו וחברי הבית היהודי וגם חברי מפלגות חרדיות שאינן מתנגדות לשובו של עם ישראל לארצו, בוודאי ובוודאי שהן רואות בזה זכות ומצווה – לגרום להם בשל ההסכמים הקואליציוניים להרים יד נגד חוק השבות של מדינת ישראל? מה עיקר ומה טפל? ההסכמים הקואליציוניים חשובים יותר מחוק השבות של המדינה, או שהם טפלים לה? וכאשר בוחנים עיקר מול טפל, וכבר ראינו שיש תקדים לנגיעה בחוקי-יסוד, כשהיה צריך, כשרצו מטעמי תקציב – לא מטעמים עקרוניים אידיאולוגיים ציוניים של המדינה, אלא מטעמי תקציב – מותר היה לנגוע בחוקי-יסוד של המדינה, אז מטעמי יסוד שכאלה, שאסור יהיה? זה מביש ממש. אני מבין מה היא מצוות הקואליציה החזקה על מרכיביה, אבל שמעתי בתדהמה שמפלגת העבודה לא תוכל לתמוך בחוק הזה.
מה קרה למפלגת העבודה? חוק השבות כבר לא מקובל עליכם?
לקואליציה לפחות יש תירוץ קואליציוני, מה התירוץ של מפלגת העבודה? הם כבר פוסט-ציונים. לאן הגענו? מתלבטים במיקומכם בספקטרום הציוני? איך אפשר להתלבט על חוק השבות – אין התירוץ הזה של "המשמעת הקואליציונית"; אלה לפחות אומרים: תשמע, אין לנו ברירה, הקואליציה תתפרק לנו. מה אומרת מפלגת העבודה הציונית שהקימה את המדינה, שהיא לא יכולה לתמוך בחוק השבות?
החוק קיים והחוק איננו חוק-יסוד, והוא מוטל בספק על-ידי חוקים אחרים שמכרסמים בו, ובית-המשפט תומך פעם אחרי פעם בכרסום הזה, או כמעט תומך בהם, בפעם האחרונה זה היה חמישה לעומת ארבעה, ואנחנו צריכים באמת, גם בהיעדר חוקה, לבצר את הדברים שיש לנו עליהם קונסנזוס. ואם גם זה לא קונסנזוס, אז זו באמת ההוכחה שלא בגלל הנימוק המשפטי "שהחוק קיים" מתנגדת לו האופוזיציה השמאלנית. יש לאחוז את השור בקרניו, להגיד: מפלגה כמו מרצ, מפלגה כמו מפלגת העבודה, צריכות היום לקבל החלטה אם הן נמצאות במקום שעמדה בו מדינת ישראל בראשית קיומה, בראשית שנות הקמתה, מדינה ציונית לכל דבר ועניין, והמכנה המשותף של המפלגות היה ציוני; או שמא חציתם קו, הלכתם למחוזות אחרים? אני יודע שיש מחוזות כאלה, יש מפלגות אנטי-ציוניות. אבל אתם על-פי הגדרתכם, אתם בהכרזה לא שם, אתם ציוניים, וחוק השבות הוא חוק המגדיר את מדינת ישראל כמדינה ציונית. ולכן, חברי הכנסת, אני קורא לכם באמת ובתמים לא להרים יד נגד חוק השבות. גם לא בנימוק שההסכמים הקואליציוניים אינם מתירים לנגוע בזה. יש עיקר ויש טפל. חוק השבות הוא עיקר העיקרים במדינת ישראל. תודה רבה.
תודה רבה, גברתי היושבת-ראש. השר ישי, שמעתי אותך מדבר לא פעם על העובדים הזרים ואני יודע מתי אתה יודע לשכנע, ומתי אינך יודע לשכנע, והיום לא הצלחת לשכנע. לא היה שכנוע אמיתי במה שאמרת לי, ולא היה נימוק אמיתי במה שאמרת לי. אדוני ראש הממשלה, יש לי בקשה אליך – תתקזז, אל תרים ידך נגד חוק השבות. השר אביגדור ליברמן, שעלית לארץ, אל תרים ידך נגד חוק השבות.
אני יודע שאתה בעד, ובכל זאת, יש לי איזושהי הרגשה שהשתקפה בדבריו של השר ישי שהממשלה נגד. ולכן, אינני יודע לאן, מטעמים קואליציוניים, מגיעה הממשלה – לבוא ולהצביע נגד הפיכת חוק השבות ככתבו וכלשונו; ואם נפלו פגמים טכניים, אני מתחייב לשנות אותם עד הפסיק האחרון לנוסח הקיים של חוק השבות, לא פחות ולא יותר. אינני רוצה לשנות בו תג, רק שאינני רואה ממשלה ציונית במדינת ישראל מצביעה נגד חוק השבות, נגד ביצורו והפיכתו לעמוד היהודי המכונן של מדינת ישראל. לא יכול להיות שהכול אלה שיקולים קואליציוניים. זה באמת מביש למדינת ישראל, אם אנחנו מגיעים לכך שהטפל הופך לעיקר, ואנחנו מקריבים גם את חוק השבות על סמך הסכמות והבנות קואליציוניות שהיום הן באות והיום הן הולכות, ושינינו אותן בחוק התקציב, והיינו מוכנים לוותר על העיקרון של אין נוגעים בחוק-יסוד. אני קורא לכם, חברי כנסת ציוניים מצפוניים – אל תרימו יד נגד החוק הזה. תודה רבה.
אדוני היושב-ראש, תודה, חברי חברי הכנסת, לפני כשבוע התפרסמה מה שנחזתה להיות כתבת תחקיר ב"ידיעות אחרונות" – – –
– – – מה שנחזתה להיות כתבת תחקיר ב"ידיעות אחרונות" על הגרעינים התורניים. ומסתבר, על-פי השקפתו של הכותב או הכותבת, שהגרעינים התורניים אינם אלא שלוחות של מתנחלי יש"ע שבאו לנסות לייהד את הערים המעורבות במדינת ישראל. כדי להעמיד דברים על דיוקם – גרעינים תורניים יש בבית-שמש, בטבריה, בגבעת-אולגה, באור-יהודה, באשקלון, בירוחם, בדימונה, בערד, באור-עקיבא, בקריית-גת, בקריית-מלאכי ובנהרייה, וגם בלוד, רמלה, עכו, יפו ונצרת-עילית. מי שחושב שלוד, רמלה, עכו ונצרת-עילית הן ערים ערביות, בוודאי רואה ביציאתם של צעירים אידיאליסטים מאוד שעוסקים במפעלי חסד וחברה בכל הערים בארץ פעולה של התנחלות. ואכן חסן נסראללה חשב שחיפה היא התנחלות וגם אחריה יש עוד התנחלות. אבל מי שאינו מאפשר לצעירים ביהודה ושומרון לבנות ולהתרחב במקומות מושביהם, שלא יתפלא שהם מגיעים גם לירוחם, גם לערד וגם ללוד ורמלה. תודה רבה.
היא מוסד ראוי. יש אקדמיה טובה ויש אקדמיה רעה.
נניח שהם בסדר, אבל הם רק פדופילים. רק פרמטר אחד לא בסדר, אז מה?
חוץ מזה, הם נותנים צדקה והם עוזרים בכביש כמו שצריך – –
– – והם לא דורסים קשישות. הם רק פדופילים.
לא, אני גם לא אצטרך חצי מזה.
גם אני חושב שהחוק טוב, אני לא אובייקטיבי. אבל, אדוני היושב-ראש, חברי חברי הכנסת, הצגת החוק תהיה לגמרי פשוטה ולכן אני יכול להרשות לעצמי לגנוב מעצמי חצי דקה – – –
אני אבהיר את התמונה. רק הערה אחת בשולי החוק בעניין הריגול שעסקה בו המליאה קודם, והדיון שהתפתח בעקבותיו. אם אכן יואשמו ששת הצעירים שנעצרו לאחרונה בריגול, יצטרכו כנראה להרחיב את הקריטריון, וגם מי שמאותת ברכב שלו כשהוא נוסע בכביש לסמן לחבריו הנהגים שמעבר לעיקול יש מכמונת משטרתית עלול להיאשם בריגול, כי הוא אסף מידע על כוחות הביטחון והעביר אותו באמצעות סימנים מוסכמים לאחרים, כדי לסכל את כוונתם של כוחות המשטרה לתת לו קנס כראוי וכמגיע לו; או עיתונאי שדיווח על כך שכוחות משטרה, יס"מ ופרשים נערכים בכניסות לירושלים כדי לסכל כוונתם של סטודנטים, חרדים, פורעים, מתנחלים, לא יודע מה, לחסום את הצומת, גם זה עלול לשרת אותם, והם ילכו, פשוט יחסמו צומת אחר. אני מציע לא להיסחף, אין לנו כל כך הרבה מרגלים סביבנו, ומדינת ישראל כבר ידעה מרגלים אמיתיים. לעניין הרוקחות – נכון ציין חבר הכנסת מגלי והבה. יש כבר היום בחינות, אלא שהיום הבחינות הן אך ורק לבוגרי בתי-ספר לרוקחות בחוץ-לארץ, ואילו בוגרי בתי-הספר לרוקחות בארץ אינם חייבים בבחינות וחלקם לא נבחנים כלל. אם בית-הספר לרוקחות רוצה לקבוע בחינה, הוא קובע מטעמו, אבל אין בחינת רישוי של משרד הבריאות, כלומר בחינת רישוי של מדינת ישראל. כוונת החוק היא להעלות את רמת הרוקחים בארץ, כולם – בוגרי הארץ ובוגרי חו"ל; לקבוע בחינה אחת ראויה בכל מקצועות הרוקחות ולחייב בה את כל מי שמבקש רשיון להיות רוקח במדינת ישראל, בין אם סיים את לימודיו בחוץ-לארץ ובין אם סיים את לימודיו בארץ. משרד הבריאות תומך בחוק. בדיון שהיה בוועדה – – –
יש רשיונות. יש ארצות שבהן הבחינות ברוקחות קשות לא פחות מהבחינות ברפואה, משום שבהרבה מאוד ארצות הרוקחים עוסקים גם במתן ייעוץ קליני. אדם יכול להגיע לבית-מרקחת, להתייעץ, לשאול, והרוקח צריך לייעץ לו, לא רק לראות אם יש לו מרשם; הוא לא רק רובוט שלוקח מרשם ומנפק תרופה. אומנם התרחקנו מאוד מהעידן שהרוקח היה כותש את חומרי הגלם בעלי ומכתש ומרכיב מהם גלולות, אבל רוקח, ראוי שידע מה תופעות הלוואי, ההשפעות ההדדיות בין תרופות שונות, אם אדם שכבר לוקח תרופה מסוימת – תרופה אחרת אינה עלולה לסכן אותו או לא להיות אפקטיבית. לכן יש בחינות והבחינות הן לפעמים מחמירות ביותר.
לא, לא, החוק יהיה פרוספקטיבי ולא רטרואקטיבי. אנחנו לא מתכוונים להכביד ולהקשות. אנחנו מתכוונים מרגע מסוים להתחיל להעלות את הרמה ולקבוע סטנדרטים מקצועיים מחייבים. תודה רבה.
לא בחינה נוספת. בחינת רישוי ממשלתית אחת. אחת לבוגרי הארץ, בוגרי חו"ל, בוגרי באר-שבע, בוגרי ירושלים.
נכון, נכון. כלומר, נניח שאדם בוגר בית-הספר לרוקחות בירושלים או בבאר-שבע, ויש בתוכניות הלימודים הבדלים לפי השיטות השונות. למשל, בבאר-שבע לא נבחנים בביוכימיה – נבחנים, אבל אני נותן דוגמה – תחום מסוים לא מלמדים. אנחנו רוצים סטנדרטיזציה של מקצוע הרוקחות באופן כזה שכולם יצטרכו לעמוד בבחינה משותפת. הבחינה תכלול את כל מקצועות הרוקחות כפי שהוועדה המייעצת לרוקחות במשרד הבריאות תקבע. נניח שאדם גמר בזימבבואה לימודי רוקחות, ושם לא מלמדים תחום מסוים; הוא יבוא עם תעודת גמר. אז הוא יעשה את הבחינה הממשלתית בארץ ככתבה וכלשונה, אבל אם הוא בכלל לא למד תחום מסוים, יבקשו ממנו: את התחום הזה בפרמקולוגיה קלינית, אנא היבחן עליו, כי לא למדת אותו ולא נבחנת עליו.
אבל אנחנו רוצים בחינה אחידה.
הבחינה תהיה אחידה לכל בוגרי הארץ ובוגרי חו"ל, בלי אפליה, בלי שום הבדל, בין אם הוא למד בבאר-שבע, למד בירושלים – –
– – למד בירדן, למד בארצות-הברית או למד בשווייץ. הבחינה תהיה אחת.
המנהל רשאי לקבוע, אם הוא סבור שבוגר בית-הספר בשווייץ לא למד תחום מסוים, לבוא ולבקש: התחום הזה לא כוסה בתוכנית הלימודים שלך, אנחנו מבקשים שתוכיח לנו ידע ספציפי גם באותו תחום שלא למדת.
אבל אנשי המקצוע ביקשו את החוק הזה.
מנהלי בתי-הספר לפרמקולוגיה ביקשו את החוק.
תודה. אדוני היושב-ראש, אדוני השר, בעיקר שאלה: האם ייתכן שהשיחות עם הפלסטינים בירדן הן צעד ראשון בדרך להגשמת תוכניתו של המלך חוסיין, עליו השלום, שאמר: ירדן היא פלסטין ופלסטין היא ירדן, וכל מי שאומר אחרת הוא בוגד?
תודה. אדוני היושב-ראש, גברתי ורבותי השרים, חברי חברי הכנסת, החטא הקדום, בסוגיה הזאת לפחות, הוא שביום השביעי למלחמת ששת הימים לא סיפחנו את יהודה ושומרון כולה, כפי שעשינו לירושלים. מאז החוק הנוהג ביהודה ושומרון הוא תערובת בלתי אפשרית לחלוטין של חוק עות'מאני, חוק בריטי, חוק ירדני, צווים של המפקד הצבאי, חלק מחוקי מדינת ישראל, וכנראה הגרוע מכול – גם חוק הג'ונגל, ששולט לא פחות במקומות הללו. אנחנו עדים למצב של כל דאלים גבר, ואנחנו עדים להשתלטות סיטונית כמעט של ערבים על אדמות מדינה ומירוץ לתפיסתן. גם ממשלות שרוצות לאכוף את החוק בתחומי מדינת ישראל על בנייה בלתי חוקית של בדואים בנגב או בנייה בלתי חוקית של ערבים בירושלים – בגן-המלך, אדמות מדינה מזה 3,000 שנה בירושלים – מהססות פעמים רבות לעשות את זה, כי ההתערבות הבין-לאומית הופכת את האלימים לגוברים על חוקי המדינה. לאחרונה, בעקבות עתירות של "שלום עכשיו" לבית-המשפט העליון ותשובת המדינה, שהיתה גרועה מאוד, הטיל בית-המשפט העליון על המדינה לעמוד בהתחייבותה ולהסיר את המבנים מהיישוב מגרון, למשל, בתוך שלושה חודשים, כמדומני. אבל כיוון שהעותרים הללו שפעלו כדי להרוס את מגרון גם רצו להשיג פיצויים והלכו לבית-המשפט השלום, ובית-המשפט השלום בא ואמר להם, תוכיחו בכלל שזה שלכם, וכיוון שלא היו יכולים להוכיח הם משכו את העתירה, עלתה שוב, ביתר חריפות, שאלת המעמד המשפטי של הקרקעות ביהודה ושומרון. דומני שעל-פי פנייתה של השרה לבנת החליט ראש הממשלה לפני חודשיים או משהו כזה להקים צוות משפטי שיבחן את כל הסוגיה. וכמו הרבה פעמים, ההחלטה החלטה, אבל הביצוע שלה מתמהמה. וכמו שאמרו פעם "הגשש החיוור", שעון החול מתקתק והזמן חולף, והתאריך שהתחייבה לו המדינה להרוס יישוב בישראל, שלהבנתנו אין שום צורך בכך, בגלל שאלת מעמד הקרקעות – התהליך שמחייב הריסה – הולך ומתקרב. ולעומת זאת, הצוות המשפטי שעליו התחייב ראש הממשלה, וסמכויותיו, ולמי הוא כפוף, ואם הוא יישם בפועל את אותן החלטות שהפרקליטות היום סוגדת להן במה שהוגדר בדוח טליה ששון "המאחזים הבלתי-חוקיים" – אותם עקרונות שהממשלה מעולם לא אימצה באופן רשמי, אבל גורמים במינהל האזרחי ובפרקליטות מאמצים כאילו הוא אחד מכתבי הקודש של העם היהודי. הסוגיות הללו אינן פשוטות – – –
הייתי שמח שוועדת החוקה, חוק ומשפט תעקוב אחרי – – –
אדוני היושב-ראש, תודה רבה, אדוני השר, חברי חברי הכנסת, אני אבקש לדבר על שתי החלטות מעניינות שהתקבלו בפרקליטות בעת האחרונה. האחת היא החלטה להפעיל את תקנות ההגנה לשעת-חירום נגד אלה שפועלים ביהודה ושומרון למנוע הריסת יישובים. אני יודע להבדיל בין פעולות "תג מחיר", שלכאורה לפחות "באות" במקום לנקום לאחר הריסת בתים או יישוב – לנקום במי שלא עשו ואין להם כל קשר למעשה ההריסה, אבל לגבות כביכול תג מחיר על ההריסה הזאת. אני יודע להבדיל בינם ובין אלה, בין אותו ציבור שבא למחות מבעוד מועד נגד הריסה, שבא להזעיק אזרחים לבוא למחות, להפגין – להפגין הפגנה חוקית, כמובן – כנגד אלה שבאים להרוס, כדי למנוע את ההריסה הזאת. בשבוע שעבר שמענו אפילו שהפרקליטות התכוונה להגיש כתבי-אישום באשמת ריגול – לא פחות מזה – כנגד אותם צעירים שאספו מידע על תנועת כוחות צה"ל, ואמרו: יש טרקטור, יש כוחות צבאיים שבאים ונערכים להרוס יישוב. שמעתי שארגון המרגלים והשפיונים בישראל, עמותה רשומה שבראשה עומדים מר קלינברג ואודי אדיב וענת קם ומרדכי ואנונו, הגישו מחאה חריפה על הניסיון לחבר לשורותיהם את השפיונים האלה; אמרו שהתואר לא כל כך מגיע להם. הסתבר לי, אגב, שהמפות הסודיות שנתפסו בדירה בקריית-משה היו מפות וצילומי אוויר של "שלום עכשיו", שמגיע להם יישר כוח גדול, כי המיפוי הכי מדויק וצילומי האוויר הכי מעודכנים של המאחזים ביהודה ושומרון הם מתוצרת "שלום עכשיו", והם בלי ספק משמשים עזרים ראויים. אבל לא שמעתי שמישהו מתכוון להאשים את "שלום עכשיו" בריגול בגלל הדברים האלה. אבל במקביל שמענו היום, שמענו אתמול בערוץ-10 והיום שוב, על הכוונה של הפרקליטות להציע עסקת טיעון לאלה שהרגו את החייל עדן נתן זאדה. עדן רצח בני-אדם באוטובוס בשפרעם. עלו שוטרים לאוטובוס, אך למרות נוכחותם, הקהל בתוך האוטובוס עשה בו לינץ' והרג אותו – מול השוטרים ומול מצלמות טלוויזיה. לאלה שהרגו אותו, לארבעה מתוך השבעה שהוגשו נגדם כתבי-אישום על רצח, מציעים עסקת טיעון, שבמסגרתה הם לא ישבו בכלא אפילו יום אחד אלא יעשו עבודות שירות. פרקליטות שמצד אחד מפעילה תקנות הגנה לשעת-חירום נגד יהודים באשמת ריגול, ומהצד השני מציעה עסקת טיעון על מעשה רצח ועבודות שירות על מעשה רצח, היא לא פרקליטות שהייתי רוצה לראות שומרת את משמר החוק במדינת ישראל. תודה רבה.
אדוני היושב-ראש, רבותי השרים, חברי חברי הכנסת, את הצעת חוק הר-הזיתים הגשתי כבר בכנסת הקודמת, והיה אז חברנו השר לענייני ירושלים יעקב אדרי, שנלחם כדי לעזור להעביר את החוק הזה בוועדת שרים. הוא אכן עבר בקריאה טרומית, אלא שהכנסת התפזרה ולא הספקנו להמשיך לקדם את החוק. להצעת החוק הנוכחית הצטרפו חברי כנסת מש"ס, מהליכוד, מישראל ביתנו, מקדימה, מאגודת ישראל, מהבית היהודי וכמובן מהאיחוד הלאומי, סיעתי. החוק עוסק בהר-הזיתים כאתר לאומי, והוא באמת אתר שאין לו מקבילה בעולם; הוא בית-הקברות הקדום ביותר בעולם שהוא עדיין בית-קברות פעיל. 3,000 שנה קוברים שם יהודים את מתיהם, גדולי עם ישראל בימי בית ראשון ובית שני, ואחרי החורבן, ובאלפי שנות הגולה, ועד ימינו אנו, נקברו ונקברים בהר הזה, מלכים וכוהנים גדולים, נביאים ופשוטי עם, וגיבורי מלחמה, שועי ארץ וסתם יהודים שציוו להעלות את עצמותיהם מן הגלות ולקוברם בהר-הזיתים, נוכח הר-הבית. ועֵדות ל-3,000 השנה האלה רבבות המצבות, אחוזות קבר מפוארות מימי בית שני ומערות קבורה מימי בית ראשון, מצבות מחוקות מרוב שנים, וכאלו ששמות הנפטרים נקראים בהן כאילו נחרטו רק היום. ושם עובדיה מברטנורא, ו"אור החיים" הקדוש, והרב קוק, ופיינשטיין, וברזני, ומנחם בגין, ואורי צבי גרינברג, ואבא שלי ואמא שלי, עליהם השלום, כמו גם בני משפחותיהם של רבים מחברי הבית הזה. שם הם נחים מנוחת עולמים עד כי יבוא שילה, עד שיבוא משיח צדקנו. זה הפנתיאון הלאומי שלנו, חברי הכנסת – – –
זה המאוזוליאום שלנו, הפנתיאון הלאומי שלנו, וכגודל חשיבותו כן חרפתו, מימי השלטון ההאשמי בירושלים, שבין מלחמת העצמאות למלחמת ששת הימים ניסה להרוס את ההר, ניסה לסלול בו כביש גדול, לנתץ את המצבות, לקחת את המצבות ולרצף בהן מחנה לגיון. אבל כששחררנו את ירושלים וכשאיחדנו את העיר, אולי אפשר היה לצפות שגם נגול את חרפתו של ההר. ובאמת, החלו מאמצים לשקם מצבות ולמפות את ההר – מאמצים שבדרך כלל היו, במשך שנים רבות מאוד, מידי תרומות או באמצעות תרומות, וחברות הקדישא הרבות הפעילות בהר עסקו בכך. אבל זבל המשיכו לשפוך שם, ואת המצבות המשיכו לנתץ שם, ולא היה בעל-בית אחד על ההר. בשנים האחרונות ממשלת ישראל התגייסה לעניין והקצתה עשרות רבות של מיליוני שקלים כדי לשפץ את ההר ולשקם אותו, ולבנות גדר ותאורה, ומצלמות אבטחה, וסיורי ביטחון, אבל לא היה בעל-בית אחד על ההר. ואנחנו מוצאים בשנים האחרונות שמה שמתקנים ביום – שוברים בלילה. וזה כמעט מייאש, כמו בור בלא תחתית: ממשיכים לשקם, ממשיכים לבנות, וקצב ההרס לפעמים עולה על קצב הבניין. ההר הזה, למרות גודלו המופלג, ולמרות חשיבותו המופלגת, מצליח ליפול בין הכיסאות וליפול בין הרשויות. העניין כל כך מורכב, שהוא גדול על רוב הרשויות הללו – כל אחת מהן לחוד: הוא בתחום עיריית ירושלים והאחריות העירונית מוטלת עליה; והוא בתחום שליטת מועצת בתי-העלמין, ויש כמעט 20 חברות קדישא שונות שמחזיקות בשטחי קבורה בו, וכל אחת מהן נוהגת בשטחה כבלטיפונדיה הפרטית שלה; ומשרד השיכון, מטבע הדברים – מה עושה משרד השיכון? אבטחה. זה טבעי, דיברנו על זה היום. אז האבטחה להר ולאלה שבאים אליו היא בידי משרד השיכון; והמשטרה, ודאי שחובתה לשטר ולעצור את הפושעים והעבריינים שעושים ונדליזם בהר, ושוברים את מצבותיו, ושופכים בו זבל, והופכים אותו למאורת סמים. ובוודאי עוד גורמים רבים ושונים, ויש משרד התיירות, ויש משרד הפנים. אבל מרוב סמכויות ורשויות אין בעל-בית אחד; אין אדם שקם בבוקר ואומר: הר-הזיתים, מה צריך לעשות לו היום? ועולה על משכבו בלילה ואומר: מה הצלחתי לעשות היום להר-הזיתים? מה אוכל לעשות מחר? אין אדם אחד שמרכז את הסמכויות ואת הדאגות, וודאי שכך יהיה הדבר כשייגמרו עבודות השיקום, ואז שוב יתפזרו כל אלה שהיום יוצקים בטון ומסתתים אבנים, ושוב לא יהיה בעל-בית להר. הצעת החוק שאני מניח בפניכם, שנקראת "רשות הר-הזיתים", אומנם מציעה להקים רשות שתאגד את כל הפעולות הללו. אבל אני – ואת זה אני אומר באוזני שר המשפטים – ממש לא מאוהב בהגדרה המשפטית של "רשות", ואם משרד המשפטים יציע, לחלופין, גוף משפטי אחר, או להפקיד את הדבר בידי אגף או מחלקה במשרד ממשלתי כזה או אחר, וההצעה נראית לעין – – –
שמחתי לשמוע שאף שלפני שנתיים בערך היתה התנגדות של ועדת השרים, השר מרגי הבטיח לשוב ולהעלות את זה, והוא הבטיח לתמוך כדי שזה יעבור בתמיכת הממשלה בקריאה טרומית, ונוכל לקדם את ההצעה הזאת בתיאום משרדי הממשלה. אני רואה שעוד נשאר לי מעט זמן – –
– – – עכשיו השתכנעתי שאתה טועה.
עכשיו השתכנעתי שאתה טועה.
תודה. אדוני היושב-ראש, חברי חברי הכנסת, מקורבי ראש הממשלה – כך צוטטו אתמול, ויש אומרים כי אותם מקורבים הם בבחינת "אדם קרוב אצל עצמו" – אמרו כי אל לתושבי מגרון להיגרר לעימות, כי "אנשים אחים אנחנו". הכי מקורב שיכול להיות לראש הממשלה הורה השבוע לוועדת השרים לחקיקה שלא לדון עוד השבוע בערר על החוק שיכול להסדיר את שאלת מגרון, על-פי בקשת השר בני בגין, שסבור שאם לא יהיה קצה פתח או זנב של חוק שייתן תקווה לאנשי מגרון, הם יהיו בלית ברירה נאלצים לקבל את הצעת הפשרה, או הכניעה או ההריסה, שהציע להם השר בגין. אני מציע למקורבי ראש הממשלה לזכור שלפני שהם פונים לתושבי מגרון להימנע מעימות, שבידיהם ממש למנוע את העימות הזה, אחרת אנחנו באמת עלולים להתגעגע לעמונה. תודה רבה.
אדוני היושב-ראש היוצא והנכנס, אדוני השר, חברי חברי הכנסת, החלטת בג"ץ שלא לפסול את הוראת השעה בחוק האזרחות היא מבורכת, ודי לשמוע את טענות מי שדיבר כאן לפני – היושב-ראש הנוכחי של הישיבה – כדי להבין עד כמה גדולה הברכה בהחלטה הזאת. כי רבים מהמתנגדים לחוק היו רוצים לממש את תביעת השיבה של הפליטים הערבים, הם היו רוצים להציף את מדינת ישראל באזרחים ערבים השוללים את קיומה כמדינה יהודית. הם היו רוצים שמדינת ישראל תיהפך למדינה דו-לאומית, בוודאי לא למדינה יהודית, ואנחנו לא רוצים. אנחנו מאמינים שארץ-ישראל שייכת לעם ישראל ולא לערבים. אני מאמין כמובן שצריך לסיים את הכיבוש – בלי זה, זה לא ילך; הכיבוש הערבי, כמובן, שהתחיל לפני 1,300 שנה, את זה צריך לסיים. וזה יהיה צעד חשוב בדרך ליישוב הסכסוך, ועד אז הוא בוודאי לא יתיישב עד תום. אני גם מאמין ביכולת של שתי מדינות לשני עמים להתקיים כתוכנית, וזוכר בכל עת שכבר יש מדינה פלסטינית בירדן, והיא תהיה כזו לא רק למעשה אלא גם להלכה, ברגע שמה שקורה בסוריה יקרה גם בירדן. אך לצד הברכות ראוי להביא גם קטרוג, על-פי חוק השבות, ומי שזה לא מוצא חן בעיניו אין אלא לצטט את מה שאמר המנהיג הנערץ של הפלסטינים, יאסר ערפאת: מי שזה לא מוצא חן בעיניו כמובן יכול ללכת ולשתות את מי הים בעזה. אבל, עם הקטרוג צריכה לבוא גם הכוונת הקטרוג, כי ברכות על החוק בוודאי קל לברך, אבל צריך להזכיר גם את הצדדים הקשים שבהחלטה הזאת של בית-המשפט, וההחלטה התקבלה ברוב דחוק – שישה מול חמישה – ודאי שזה טוב מאשר לו היה להיפך, אבל זה אומר שיש לפחות חמישה פוסט-ציונים בבית-המשפט העליון, והרוב הזה, של שישה מול חמישה, הוא כמעט רוב מקרי. אני מאמין שבהדרגה נצליח גם לשנות לאט-לאט את המציאות הקשה הזאת. ועוד הערה אחת לסיום: קטרוג על המדינה – על המדינה שלא באה לבית-המשפט לומר דברים כהווייתם, וטענה טיעונים ביטחוניים שהם רופפים מעצם הסטטיסטיקה שהם באו להצדיק. הייתי שמח לו היתה מדינת ישראל, כמדינה יהודית ודמוקרטית וציונית, באה לומר לבית-המשפט בפשטות: ארץ-ישראל שייכת לעם ישראל, ולא ניתן לערבים לכבוש אותה, לא בנשק ולא בנישואים ובהתאזרחות. תודה רבה.
אני מציע לגרוס את התשובה.
אפשר יהיה למחזר את הנייר.
אדוני היושב-ראש, תודה רבה, אדוני השר, חברי חברי הכנסת, לפני שאדבר על חוק האזרחות אני מבקש לדבר על חוק אחר, חוק שאני מבקש להגיש לכנסת, הצעת חוק שתאסור גלגול עיניים במליאת הכנסת אלא אם נוכח באולם רופא עיניים מומחה.
יכול להיות שזה לא חוקתי, אבל בכל זאת, מרוב מגלגלי עיניים כאן – – –
לא לא, גינקולוג לא יעזור וכירורג לא יעזור. צריך רופא עיניים מומחה, כי גלגול העיניים פה הפך להיות מגפתי. כשאני רואה את חברי הכנסת הערבים ואת חברי הכנסת מן השמאל – תומכיהם מהשמאל הציוני או הפוסט-ציוני או האנטי-ציוני – איך הם מגלגלים עיניים נגד החוק הזה, אני ממש מודאג. לא שאני מודאג שמא עיניהם יתגלגלו עד לדרגת פזילה קבועה, אלא אני חושש שמא חלק מעם ישראל שלא רואה את זה בערוץ הכנסת, ולא רואה שהם מגלגלים עיניים, אלא רק שומע את זה ברדיו או קורא את בעיתון, עלול לחשוב שהם מתכוונים ברצינות. יש כמה מוסדות מחקר במדינת ישראל שעוד לא הצליחו לפצח את ההסבר המדעי לתופעה הזאת של נישואין חד-סטריים. איזה מין תופעה מגפתית כמעט, של נישואים חד-סטריים של ערבים מיהודה ושומרון ומעזה, שרוצים – איך נגדיר את זה, אדוני היושב-ראש – הם רוצים להקים בית בישראל. זה מה שהם רוצים.
הם רוצים להקים בית בישראל. איך אפשר להתנגד לדבר כזה? הלוא אנחנו כמעט מברכים כל פעם שזוג צעיר מתחתן, שהוא הקים בית בישראל. ובכל זאת, זו השאיפה, ואין לי אלא להודיע מטעמי, אבל להבנתי גם מטעמו של הרוב הציוני במדינת ישראל, שאין לנו שום כוונה להפוך את מדינת ישראל למדינה דו-לאומית, או רב-לאומית; לא בדרך של כיבוש, ולא בדרך של שיבת פליטים, ולא בדרך של איזה התקף נישואין המוני. פשוט אין לנו שום כוונה לעשות את זה, ויכולים השמאל הישראלי וחברי הכנסת הערבים להמשיך לצעוק. ממש אין לנו שום כוונה להפוך את ישראל למדינה דו-לאומית. ועוד הערה אחת. אנחנו שומעים הרבה מאוד גינויים על מדינת ישראל בגלל החוק הזה, אבל לא רק בגללו: שהיא הולכת להיות מדינת אפרטהייד, ושהיא פאשיסטית, ושהיא איומה ונוראה, ושהיא שוללת זכויות בייחוד למיעוטים, בייחוד לערבים, ושהיא אנטי-דמוקרטית. אם זה כל כך גרוע, למה כולם רוצים לבוא הנה?
למה לא ילכו למחוזות האושר בסוריה, במצרים, בירדן? למה כולם כל כך רוצים להתחתן ולבוא דווקא למקום הגרוע הזה, אלא אם הם באמת רוצים לכבוש אותו? תודה רבה.
אם לא – – – למה אתה – – –
אדוני היושב-ראש, תודה, חברי חברי הכנסת, אתמול השתתפתי בדיון בוועדה לפניות הציבור שעסק באפשרות לפצות – להעניק פיצויים – למשפחות על שלושה בתים שנהרסו על-ידי המדינה במגרון. התיאורים של מה שקרה בבתים האלה היו באמת מזעזעים: על ילדים שהוצאו באישון לילה, ועל חפציהם והציוד האישי שלהם שהושלך ערב פתיחת שנת הלימודים – בלי ספרים, בלי מחברות. המדינה החליטה לקיים את צו בית-המשפט ולהרוס עד 31 במרס את מגרון. יש שם 200 ילדים. מי שלא רוצה ללכת לטרגדיה לאומית, מוטב שישקול את מעשיו שוב ויעשה עוד צעד אחד כדי למצוא פתרון לבעיית מגרון. אחרת, נהיה צפויים למחזות קשים יותר מאשר היו בעמונה. תודה רבה.
תודה, אדוני היושב-ראש, תודה, אדוני השר.
הציניקנים והמיואשים טוענים שהדבר היחידי שעוד אפשר לשנות במדינת ישראל זה את ההיסטוריה. האם הניסיון הזה להפריט את ההיסטוריה שלנו לא עלול להיות בעל משמעויות חמורות? אני בטוח שכולנו יודעים שבגנזך הזה יש גם סודות מדינה שמורים. ובהמשך למה שאמרה חברת הכנסת יחימוביץ, אדם ששומר על סודות המדינה החשובים הללו תמורת 22.40 שקלים לשעה – האם אנחנו לא שמים את סודות המדינה החשובים, מעבר לזיכרון הקולקטיבי שלנו, בידיים של אנשים שמשתכרים את השכר הנמוך ביותר במשק?
אדוני היושב-ראש, תודה, אדוני השר, חברי חברי הכנסת, לא שחברי מיכאל בן-ארי לא דיבר דברי טעם, אבל אני מתנצל מראש, אני אדבר על הדלק. השר ביקש שיינתנו סמכויות לבצע יותר בדיקות בתחנות הדלק לגבי איכות הדלק, והדבר בוודאי ראוי. יש כנראה במדינת ישראל שלושה סוגים של תחנות דלק. הרוב המכריע, אני מניח, מוכרים דלק כשר למהדרין, מזוקק, טהור כהלכה. יש תחנות דלק שבהן נמצאו מים בדלק, ויש תחנות דלק  שבהן נמצאו עקבות דלק במים. זה רק עניין כמותי. החוק הקיים היום מאפשר ביצוע שש בדיקות בשנה, והחוק הקיים היום, ואני מצטט, אומר: "המנהל" – מנהל מינהל הדלק, "יפרסם רשימה של תחנות תדלוק שנמצא בהן דלק לא תקין". כך ראוי – שהציבור ידע איפה לקנות דלק, איפה לקנות מים – מה שהוא צריך באותו יום. נכנסתי לאתר של מינהל הדלק – יש שם רשימה של 1,083 "תחנות תקינות". אין רשימה של תחנות לא תקינות. אז אם המצב כל כך טוב, וכל התחנות מוכרות דלק כשר למהדרין, למה צריך עוד בדיקות? אלא שמינהל הדלק נמנע, כנראה באופן עקבי, מלפרסם את שמן של התחנות שמוכרות דלק מהול במים, כי זה לא נעים, כי יתבעו אותו, כי מחר יגידו לו: ניקינו את המכל כפי שאנחנו מחויבים ועכשיו הדלק תקין – תמחק. למה לטרוח? ולמה לעזור לציבור כדי להראות לו איפה לקנות ואיפה לא לקנות? אז אינני מבין מדוע מבקשים להוסיף עוד בדיקות, אם ממילא לא מתכוונים לעשות אתן שום דבר. תודה רבה.
אדוני היושב-ראש, תודה, רבותי השרים, חברי חברי הכנסת, אינני מתלהב בכלל מהסדרי טיעון, גם לא בחוק האזרחי, אבל אפשר להבין שכשהעומס הוא בלתי נסבל, אין ברירה אלא להנהיג הסדרי טיעון. אבל ודאי אינני מתלהב מהסדרי טיעון בחוק השיפוט הצבאי, החלים על אלה הכפופים לחוק שירות ביטחון, או בקיצור, הסדרי ביטחון. לפני כחודשיים או שלושה החלה ישראל לקיים שיחות עם הרשות הפלסטינית בירדן, בין השאר כדי לחזק את עבדאללה, אבל גם כדי לרצות את העולם, שרצה שנקיים שיחות עם הרש"פ. מה עושה המלך עבדאללה כתגובה? הוא מארח אתמול את ח'אלד משעל כדי לחזק את ה"חמאס" וכדי לחזק את קשריו עם ה"חמאס", כתגובה על כך שישראל מנסה לחזק אותו. אם היו מחר בחירות ברשות הפלסטינית, יש להניח ש"חמאס" היה מנצח בבחירות ברשות הפלסטינית, אפשר לומר – שוב מנצח בבחירות ברשות הפלסטינית. אז למה לאבו מאזן לחכות? הרשות הפלסטינית כבר מתנהגת בהרבה היבטים כמו ה"חמאס". שמענו את המופתי ואת קריאותיו לרצח יהודים כדי לזרז את תחיית המתים של המוסלמים. שמענו בטלוויזיה הפלסטינית לפני יום או יומיים את שבחי "הגיבורים" רוצחי משפחת פוגל. ואיך מגיב ראש הממשלה? מה התגובה הציונית ההולמת לכך שהמלך עבדאללה יוצר קשרים מחודשים עם ה"חמאס", שבטלוויזיה של הרשות הפלסטינית המופתי קורא לרצח יהודים ומהללים את רוצחי משפחת פוגל? היום נמסר בתקשורת כי עורך-דין מולכו, שליחו של ראש הממשלה, כבר העביר לפלסטינים בשיחות – לסאיב עריקאת – העביר להם כבר ויתור עקרוני על בקעת-הירדן, ויתור עקרוני על הריבונות, ואנחנו נסתפק, כך נאמר לו, בסידורי ביטחון. אבל לא היינו צריכים את ההדלפה הזאת. ראש הממשלה עצמו, מעל הדוכן הזה, כשדיבר על מיתאר ההסדרים העתידיים שלו, אמר: נעמוד על האינטרסים הביטחוניים של ישראל בבקעת-הירדן, ומכלל הן שמענו לאו. לא בהכרח יעמוד ראש הממשלה על מה שעמדו ראשי ממשלה לפניו, על נוכחות אזרחית והמשך ההתיישבות היהודית בבקעת-הירדן. להבנתי, לא לחינם הוא אמר: נעמוד על האינטרסים הביטחוניים שלנו. אנחנו יודעים להבדיל – מה ההבדל בין התיישבות והסדרים ביטחוניים. ואם זו התגובה של ראש הממשלה להסתה ברשות הפלסטינית – –
– – לקשרים של המלך עבדאללה עם ה"חמאס", נדמה לי שהסדרי הביטחון הראויים הללו לא יכולים להיות פתרון לבעיה המדינית ולבעיה הביטחונית של ישראל.
עוד משפט אחד. ראיתי היום איך ועדת החוץ והביטחון נוהגת ביחס לחוק שירות ביטחון. אני מבקש שאם החוק שאנו דנים בו עכשיו יתקבל, שהוא יעבור לטיפולה של ועדת החוקה, חוק ומשפט, ולא לוועדת החוץ והביטחון. תודה רבה.
אדוני היושב-ראש, תודה, אדוני סגן השר, ב-9 בנובמבר 2011 הגיע צוות משקיפי או"ם לנצר, בין אלעזר לאלון-שבות, כדי להתערב בסכסוך קרקעות בין יהודים לערבים בחלקה המוגדרת אדמת מדינה. רצוני לשאול: 1. האם הפרטים נכונים? 2. אם כן – מה ייעשה מול האו"ם בירושלים כדי למנוע התערבות כזאת בעתיד? תודה.
אני מודה לך על התשובה, היא תשובה חשובה. פעם ישב בארמון הנציב בירושלים הנציב הבריטי ל"פלסטיין"; אחר כך התיישב שם כוח משקיפי או"ם להשגיח על הפסקת האש עם ירדן. אחר כך גירשנו את הירדנים כשהבסנו אותם בששת הימים, והאו"ם בארמון הנציב התחיל לחפש עבודה. באמת אין לו מה לעשות בארמון הנציב בירושלים. אין לו הפסקת אש. האם תשקלו להמליץ להם לעבור לסוריה ולנסות להשיג שם הפסקת אש?
תודה רבה, אדוני היושב-ראש. במשא-ומתן בנושא מגרון הביע השר בגין – המקיים משא-ומתן זה בשם ראש הממשלה, ותומך, או נתמך, בעמדתו זו גם על-ידי עמדת היועץ המשפטי לממשלה וגם על-ידי בג"ץ – שאי-שאפשר להכשיר התיישבות על קרקע פרטית של אדם. אם הוא לא נתן את רשותו, אי-אפשר לקבל ואי-אפשר לקיים את היישוב הזה, ולכן צריך להעתיק אותו ולהרוס את היישוב הקיים. תנועת "רגבים" הביאה לתשומת לבי חלקה של 654 דונם – ומספרי הגוש והחלקה נתונים, ושם בעליהם בספר הטאבו בלשכת רישום מקרקעין באר-שבע נתונים – 654 דונם על יד נבטים, של שני בעלי קרקע יהודים, שעליהם הוקמו כ-300 בתים של מאחז בלתי חוקי הנקרא אל-זרנוג. ואני בטוח שהשר בגין, האמון גם על הטיפול בבעיית הבדואים בנגב, יעמוד בדיוק באותה מידה על העתקת היישוב זרנוג ממקומו והריסתו עד היסוד, כפי שהוא מתעקש לגבי מגרון במקומה הנוכחי. תודה רבה.
אומרים שאלוהים נמצא בפרטים.
תודה, אדוני היושב-ראש. תודה, אדוני השר. השר הוא בלי ספק אחד השרים המהירים בממשלה, עד כדי כך מהיר שלא הצלחתי להבין אף מלה מהתשובה, אבל הבעיה, כמובן – – –
בקריאה אטית יותר, כי אני לא הצלחתי לקרוא את הפרטים. על כל פנים – –
– – אני מבקש לשאול על כותרת השאילתא של חבר הכנסת זאב, על ההעדפה המתקנת לשכונות הערביות בירושלים. האם יש בידי השר נתונים על מספר צווי ההריסה שהוצאו נגד מבנים בלתי חוקיים שנבנו על-ידי ערבים בירושלים ועל-ידי יהודים, וכמה בוצעו בפועל? תודה רבה.
תודה, אדוני היושב-ראש. אדוני השר, אני מבקש לברך אותך על היוזמה. היא חשובה מאין כמותה, דווקא לאור הביקורת המושמעת נגדה. אל תירא, לא מהפוסט-ציונים ולא מן האנטי-ציונים, לך בדרכך זו. אני מבקש לשאול, האם לאור המגמה לבוא ולומר שאין אמת אחת ולא שתיים אלא יש נרטיב שלנו ויש נרטיב שלהם ואדם צריך לא לדבוק באמת אחת, האם תשקול, למשל, כאשר יש סיור בגבעת הקרב של הל"ה, לצרף לסיור את תושבי הכפרים ג'בע וצוריף, שהתעללו בגופות לאחר תום הקרב; או בגוש-עציון – את נציגי אלה שיש להם נרטיב אחר על גוש-עציון, ואף שלהבנתנו היה שם טבח, הם יבואו ויאמרו משהו אחר.
תודה רבה, גברתי היושבת-ראש; תודה רבה, אדוני היושב-ראש; חילופי משמרות – תמיד טקס נאה. אדוני השר, חברי חברי הכנסת, בשני העשורים האחרונים ועל מנת לצמצם את הוצאות קופות-החולים, על מנת למצות את כושר ייצור שירותי הרפואה שלהן, או להשיג הנחות משמעותיות כשהן באות לקנות שירותים בבתי-חולים או אצל ספקים אחרים – הגיעו קופות-החולים למה שנקרא: הסדרי בחירה, הסדרי בחירה של ספקי שירותים. הסדר בחירה כזה יכול לומר, למשל, שקופת-חולים מתקשרת עם בית-חולים מסוים ומפסיקה את ההתקשרות עם בית-חולים אחר ואינה מפנה אליו עוד חולים. לצד החיסכון הכספי שיכול לנבוע ממהלך כזה, עלול להיגרם נזק לחולים – פגיעה משמעותית באחד העקרונות החשובים של הטיפול הרפואי, שנקרא "עקרון הרצף הטיפולי". אבל לא רק בעיקרון הזה. לפעמים גם כשהקופה מחליטה להחליף ספק תרופה מסוימת ולהעדיף ספק אחר, והוא משתמש בתרופות אחרות, עלולה הקופה להפסיק מתן טיפול תרופתי מסוים לחולים ולהעביר אותם לתרופות אחרות. הרצף הטיפולי או עקרון הרצף הטיפולי – עקרון הרצף הטיפולי של המטפל, עקרון הרצף הטיפולי של הטיפול או של התרופה – הוא אחד הגורמים המשפיעים החזקים ביותר על איכות הטיפול הרפואי. כשהמטופל בכל פעם מגיע לרופא אחר, העלו בדמיונכם את האפשרות שהרופא החדש אפילו לא מבין את כתב-היד של קודמו, וכך בוודאי כאשר השיטות הרפואיות שלו הן אחרות, כאשר המטופל שלו עבר סוג מסוים של ניתוח ויש צורך לחזור על הניתוח, או לבצע בו ניתוח המשכי. אם לא נוכל להבטיח שאותו מנתח שכבר ביצע את הניתוח הראשון, ותכנן את רצף הניתוחים בזה אחר זה, יוכל לחזור ולהמשיך לטפל בחולה – פגענו בעקרון הרצף. כך ממש עלול לקרות אם אדם עבר ניתוח בבית-חולים פלוני אצל מנתח אלמוני ומתוכנן לו ניתוח נוסף בעוד חודשיים, אבל בפרק הזמן החולף בין הניתוח הראשון והשני החליטה קופת-החולים להפסיק להתקשר עם בית-החולים הזה, ולהתקשר עם בית-חולים אחר. ועכשיו שולחים את המטופל או את המנותח לעבור ניתוח על-ידי מנתח אחר, במקום אחר, בשיטות אחרות – ואנחנו בלי ספק פוגעים באיכות הטיפול הרפואי. כך גם לגבי תרופות. רק לאחרונה התעוררה פרשה, שגם אם איננה זהה במדויק למה שהחוק הזה מבקש לכסות, היא מדגימה בפנינו מה קורה כאשר אנשים מחליפים תרופה גם כשהם חושבים שהתרופה החדשה זהה לקודמת. פרשת ה"אלטרוקסין", שהתפוצצה בקול רעש גדול במקומותינו, היתה כשאותה חברה החליטה לשנות משהו בנוסחה של התרופה החדשה ואנשים פיתחו תופעות לוואי קשות. קל וחומר כאשר מחליפים משהו שהוא לא  זהה ב-100%, הוא לא אותה תרופה גנרית, אלא משהו דומה עם, כמקווה, השפעות דומות. אבל אם אנחנו מחליפים רק מטעמים כלכליים טיפול בתרופה אחת שנתנה תוצאות טובות, בטיפול בתרופה אחרת שעדיין איננו יודעים מה יהיו תוצאותיו במטופל הספציפי הזה – אנחנו עורכים בעצם ניסוי מיותר בבני-אדם, וזו בוודאי אינה כוונתו של חוק ביטוח בריאות ממלכתי. גם משרד הבריאות הבין שלמרות שהוא רוצה שקופות-החולים שלו יהיו מאוזנות, הוא לא רוצה לפגוע בחולים. ולכן, הוא ניסה להתערב ולהגדיר מגבלות מסוימות לאותם הסדרי בחירה, ולפני כחצי שנה התפרסם חוזר של סגן המנהל הכללי של משרד הבריאות לענייני פיקוח על קופות-החולים. בחוזר הזה הוגדרו תחומים שבהם קופות-החולים מחויבות לשמור על הרצף הטיפולי – אשפוז חוזר וניתוח חוזר, דיאליזה, התפתחות הילד, פיזיותרפיה, אונקולוגיה והשתלות – אבל נותרה בעינה הגדרה עמומה מאוד, שהקופה רשאית להתעלם מעקרון הרצף אם היא בטוחה שלא נפגעת איכות הטיפול. ואיכות הטיפול זה נושא שאין לו שיעור – לא למעלה ולא למטה, והרבה פעמים הוא על-פי עיני המטפל או המטופל. ממש לפני שעה קלה ישבתי עם סגן השר ליצמן ועם צוות משרדו, והבנו שיש מישור משותף שבו המשרד יוכל לקבל את רוב עקרונות החוק שהצעתי, בהתאם ליכולות המשרד, בלי לפגוע כלכלית באופן משמעותי בקופות-החולים. ולפיכך סיכמנו כי לאחר שאסיים את המשא-ומתן עם המשרד, תשובת המשרד וההצבעה יתקיימו במועד אחר. תודה רבה.
אדוני היושב-ראש, תודה רבה, אדוני השר,  חברי חברי הכנסת, חבר הכנסת בן-סימון, האם אתה שייך ל-80% או ל-20%?
לא מנוע, גייסת קודם את הקדוש-ברוך-הוא כשאמרת "סהדי במרומים", חשבתי שהצטרפת לרוב הדומם, אבל נעבור לנושא אחר. בחודשיים האחרונים מתקיים משא-ומתן בין ישראל והרשות הפלסטינית, וגם אם מנסים להרגיע אותנו כי לא נעשו שום ויתורים עקרוניים לערבים, וששליחו של ראש הממשלה למשא-ומתן, עורך-הדין מולכו, לא ויתר על בקעת-הירדן למשל, אני מתקשה להבין את המחווה למלך עבדאללה, את הניסיון לחזק אותו באמצעות קבלת חסותו על השיחות – לא רק בגלל המדיניות האנטי-ישראלית העקבית של המלך בשנים האחרונות, כמעט בכל פורום אפשרי, אבל גם לאור מה שהיה השבוע ממש, החיבוק החם שלו עם ח'אלד משעל, ראש ה"חמאס", מאויביה המרים של ישראל. בחודשים האחרונים מקפיד המלך עבדאללה משום מה שלא לקיים מצוות כיבוד אב. אביו, המלך המנוח חוסיין, היה אומר שוב ושוב: ירדן היא פלסטין ופלסטין היא ירדן, וכל מי שאומר אחרת הוא בוגד; וברור גם למה הוא אמר את זה. ההצדקה היחידה לקיומה של הממלכה ההאשמית, יציר כפיה של בריטניה האימפריאליסטית, הקולוניאליסטית, היתה העובדה שאם הוא אכן מלך שם – אבל הוא המלך של העם הפלסטיני, המהווה 70% או 80% מתושבי ירדן. אבל משום מה בנו אינו הולך בעקבותיו בעניין הזה, והוא מקפיד לומר בחודשים האחרונים, כאילו הוא מתווכח אתי: ירדן היא ירדן, ופלסטין היא פלסטין. ומייד כשהשתחרר ח'אלד משעל מהחיבוק הוא חזר על המנטרה הזאת. ח'אלד משעל אמר: ירדן היא ירדן ופלסטין היא פלסטין. אתמול קיבלתי מייל מאחד מראשי האופוזיציה בירדן, אזרח ירדני ממוצא פלסטיני שמתגורר, מטעמים של דאגתו לתוחלת חייו, מתגורר כרגע בלונדון, והוא כותב לי: אם ח'אלד משעל, מאויביה המרים של ישראל, אומר: ירדן היא ירדן ופלסטין היא פלסטין, כלומר כל פתרון אחר אינו טוב בעיניו. הפתרון שירדן היא פלסטין הוא פתרון רע ל"חמאס", רע למלך עבדאללה, ולכן כנראה טוב לישראל. אני מציע שאם נתבונן על הסוגיה הזאת של ירדן היא פלסטין, רק מההיבט של מה טוב ל"חמאס" ומה טוב לישראל, נגיע למסקנה שזה אכן הפתרון, גם לטווח הקצר וגם לטווח הארוך. אבל מי שרוצה הסבר אחר להיתכנות המדעית של התופעה, אז רוב המומחים לעניין המזרח התיכון – מומחים הכי טובים שיש לנו, אף אחד מהם לא ידע לנבא את הדומינו של מפלת המשטרים הערביים, אבל הם עדיין המומחים היחידים שמסתובבים בשוק – סבורים שאחרי שאסד ייפול, גם המשטר ההאשמי בירדן עלול להיות הבא בתור, ואם מדינת ישראל לא תיערך מבעוד מועד, יחד עם ארצות-הברית, יחד עם האנשים שמעוניינים ביציבות במזרח התיכון, לקדם את התהליך הזה, ונתעלם ממנו, ונטמון את הראש בחול – עכשיו, בימים האחרונים החול ממש רטוב, ומי שרוצה לטמון את ראשו בחול, חייב להביא חול יבש מהבית. על כל פנים, מי שאינו רוצה לטמון את הראש בחול, ולהתעלם מהשינוי הזה, הצפוי בירדן, צריך יהיה לוודא שח'אלד משעל לא משתלט על ירדן, ואז אפשר יהיה לחיות עם ירדן, היא מדינת הלאום הפלסטיני, בשלום יחסי לצדה של מדינת ישראל. תודה רבה.
– – – להעביר את זה לוועדת חוץ וביטחון.
תודה רבה, אדוני היושב-ראש – – –
אדוני היושב-ראש, תודה רבה, אדוני השר, חברי חברי הכנסת, החוק המובא בפנינו לקריאה שנייה ושלישית איננו חוק טוב. הוא חוק שעיקר מטרתו לקחת חיילים שמדינת ישראל מגייסת בתוקף חוק שירות חובה ולהציב אותם מחוץ לצה"ל – בחוק שאנחנו עוסקים בו עכשיו במסגרת משטרת ישראל, ובחוק הבא שנעסוק בו בשירות בתי-הסוהר. מדובר באלפי חיילים. מדובר על-פי בקשת המשטרה ב-1,850 חיילים לחצי השנה הקרובה, ולאחר מכן ב-1,750 חיילים. לפני 35 שנה, כשהחלו פיגועים במקומות ציבוריים – נדמה לי שאני זוכר פיגועים בבתי-קולנוע בירושלים ובמקומות אחרים – הבינו שמשטרת ישראל, האמורה לעסוק בביטחון הפנים, במדינה קצרה בכוח-אדם. ולפיכך הציעו שיהיו חיילות שיוצבו לשירות משטרת ישראל. קראו להן חיילות חיב"ה. עיקר תפקידן היה לבדוק אנשים בכניסה לבתי-קולנוע, לחטט בארנקיהם ולוודא שאין פצצה בכליהם. גם אז היו כאלה שחשבו שהתפקיד הזה, לא ראוי שיוטל על חיילי חובה, ולפיכך הגישו עתירה לבג"ץ. בג"ץ היה סבור באותה השנה – לפני 35 או 40 שנה – שהמטרה הזו, של הגנה על ביטחון הציבור, היא מטרה ראויה. אך ראו זה פלא, מהר מאוד הבינה הממשלה שבתי-קולנוע זה עסק פרטי, ובתי-קפה זה עסק פרטי. ולפיכך, אין סיבה לממן מתקציב המדינה שומרים על אלה שבאים לראות סרטים בקולנוע. וחייבו את בתי-הקולנוע לשים מטעמם פקח או שומר, שמעתה הוא זה המשמש באותו תפקיד ביטחוני-לאומי שהוטל על חיילת חיב"ה לפני כן, ומעתה הוא מחטט בארנקים של באי הקולנוע. כך היה גם בשיאה של האינתיפאדה השנייה, כאשר גל הפיגועים באוטובוסים, בבתי-קפה, במסעדות גרם – להבנת הממשלה – לצורך לבדוק כל מי שנכנס למקומות הללו. ולפיכך הטילו על בעל בית-הקפה, או בעל המסעדה, או בעל הקולנוע, או מי שמפעיל את חברת האוטובוסים, לבחון בכליו של כל מי שנכנס פנימה, ולא העלו על הדעת להציב חיילים באותם תפקידים. עכשיו, בא אלינו חברנו מוץ מטלון בשם ועדת החוץ והביטחון והסביר לנו שתפקידי המשטרה מחייבים הצבת חיילים במספרים גדולים, אלפים, בתוך שורות משטרת ישראל; לא מהיום, כבר 15 שנה – הרי אנחנו עוסקים בהוראת שעה שמחודשת מדי שנה בבית הזה, מזה למעלה מ-15 שנה. החוק הזה בא לעולם בעידן שאחרי אוסלו, שהיה מאופיין במשק כנפיים כבד של יוני שלום, שעטרו את שמי המזרח התיכון וגרמו לאחדים מקברניטי המדינה לתהות – גם בינם ובין עצמם וגם בקול רם – בשאלה הכבדה מה עושים בצבא בעידן השלום. ולפיכך, כשבאה המשטרה והציעה לאייש תקנים במשטרה בעזרת חיילים או חיילות, נפלו על הצעתה כמוצאי שלל רב: זה גם יחסוך כסף וגם יפתור את השאלה מה עושים עם צבא גדול כשהשלום פרץ. דא עקא שהשלום דעך ובעקבותיו באה אינתיפאדה קשה מקודמותיה. והצורך בחיילים בצה"ל רק הלך וגדל בשנים האחרונות. כאשר באו ראש אכ"א הקודם וראש אכ"א הנוכחית לוועדות הכנסת – היא אומרת שחסרים בצה"ל אלפי חיילים. אנחנו זוכרים את הוויכוח הסוער שהיה כאן לפני שבוע או שבועיים בענייני חוק טל, אומנם בהקשר אחר – אבל זקוקים לחרדים בצבא. זקוקים לאלפי חיילים נוספים בצבא. איך אפשר לבוא בנשימה אחת ולדרוש שירות של עוד אלפי חיילים בצה"ל, ובנשימה שאחריה, להציב אלפי חיילים במשטרה או בשירות בתי-הסוהר? הלוא גם יושר אינטלקטואלי מתחייב בעניין הזה. ואף-על-פי-כן, מבקשת המדינה להציב חיילים בשורות המשטרה. כשאנחנו יושבים בוועדת החוץ והביטחון – זה היה דיון פתוח, ולכן אני בוודאי רשאי לצטט מה שאמרו בו – נציגי המשטרה אמרו שהם היו מעדיפים שיציבו שוטרים ולא חיילים; אנשים שמשתכרים משכורות קבע, יודעים את מלאכתם, מיומנים, מיומנים בטיפול באוכלוסייה, מבוגרים יותר, מקצוענים. בלית ברירה, בשעה שהאוצר חונק אותם ולא נותן להם תקנים, אבל המטלות המוטלות עליהם במניעת פשיעה, במניעת תאונות דרכים, ועוד מטלות רבות על משטרת ישראל, בלית ברירה, בלית תקנים, הם ייקחו מה שנותנים להם. ונותנים להם חיילים. אבל בכך הופכים את צה"ל, בניגוד לייעודו, למאגר של כוח-אדם זול. אני קורא מחוק-יסוד: הצבא – צבא-הגנה לישראל הוא צבאה של המדינה. הוא נתון למרות הממשלה. השר הממונה עליו הוא שר הביטחון. הדרג הפיקודי העליון בצבא הוא ראש המטה הכללי. ראש המטה הכללי נתון למרות הממשלה וכפוף לשר הביטחון. הוא יתמנה לפי המלצת שר הביטחון.  חובה לשרת בצבא, והגיוס לצבא יהיה כפי שנקבע בחוק, או מכוחו. אין פה מלה אחת על שירות במשטרה או בשירות בתי-הסוהר. ואם שמים לנגד עינינו מטרות לאומיות חשובות – אני מסכים. אני כמעט מצדיע. שירות במשטרה הוא משימה לאומית חשובה, אבל כיבוי אש – לא חשוב? למה משטרה – כן, שב"ס – כן, כיבוי אש – לא? ומצילים בחופי הים? אתם יודעים כמה אנשים טבעו בקיץ האחרון, ועוד יותר מזה בחורף, כשאין מצילים? ראוי לשים כמה פלוגות של חיילים שישמשו כמצילים על חוף הים. ומד"א? הלוא מד"א מציל חיים בכל יום ובכל שעה. וגם "איחוד הצלה" עושה את זה, ו"הצלה" סתם. ושמעתי על אנשים שהלכו ברחובה של עיר והחליקו על קליפת בננה או על מה שהשאיר הכלב מאחוריו; לא ראוי שמישהו ימנע פגיעה באזרחים וינקה? אין גבול לדבר הזה. ברגע שאמרנו שחייל איננו חייל, אלא יכול לעשות משהו אחר, כי יש הבדל – אדוני, השר לביטחון פנים, כמה המשכורת הממוצעת של שוטר? 6,000 שקלים? 7,000 שקלים? חייל משתכר 350 שקל. זה בדיוק ההפרש. בשביל זה עושים את זה, לא בשביל המטרות הלאומיות, לא בשביל שום דבר אחר. עושים את זה בשביל לחסוך כסף. ואם לחסוך כסף, אז כל דבר מותר. ראינו בשנים האחרונות שעושים שימוש בצבא לצרכים של אכיפת חוק. ראינו את זה בהתנתקות, כאשר שדרות שלמות של חיילים עמדו, מקבר הבבא סאלי בנתיבות, בתחומיה הריבוניים של מדינת ישראל, על נשקם, כדי לאכוף את הסדר. אם משתמשים בצבא שלא למטרותיו הלאומיות – והגשתי לעניין הזה חוק שנקרא "חוק אחדות הצבא": מטרת צבא-הגנה לישראל היא להגן על קיומה של מדינת ישראל, על עצמאותה ועל ביטחון אזרחיה ותושביה; צבא-הגנה לישראל יופעל אך ורק לצורך הגנה על ביטחון המדינה. אם הסעיף הבא בחוק שהצעתי הוא "משטרת ישראל היא המופקדת על אכיפת החוק והסדר בשטחי מדינת ישראל" – אז תנו תקנים למשטרה. תנו תקנים לשירות בתי-הסוהר. אבל אי-אפשר לקחת חייל שמגויס בתוקף חוק שירות ביטחון לשירות חובה שמחייב אותו לבוא, להגן על המדינה, משכנעים אותו שהוא ממלא את הייעוד להגן על המדינה, להגן על ריבונותה, להגן על אזרחיה, להגן על ביטחון אזרחיה, שלמותה הטריטוריאלית של המדינה, להילחם באויביה. לא לשמור על אסירים, ולא להשגיח שמישהו לא יפרוץ לדירה. זה תפקידה של המשטרה. בכוונה לא חוקקו חוק שירות חובה במשטרה. אך חוקקו חוק שירות חובה בצבא. בן-גוריון חתום על החוק הזה, ב-1948. תיקנו את החוק הזה שוב ושוב, אבל רק מטעמים תקציביים החליטו לאחרונה לשבץ חיילים במשטרה ולשבץ בשירות בתי-הסוהר, ועל כך נתעכב באריכות רבה מאוד בחוק הבא. רק מטעמים של חיסכון תקציבי החליטו לשבץ חיילים במשטרת ישראל. לצערי, יש עוד דבר אחד שצריכים להעיר. הממשלה התעוררה באיחור של חודש וחצי, והחוק הזה הוא לפיכך חוק רטרואקטיבי. מבקשים להחיל אותו מ-15 בנובמבר בשנה שעברה. אז אם חוק רטרואקטיבי, למה לא להחיל אותו מיום הקמת המדינה, ה' באייר תש"ח? או לחלופין בו' באייר, או לחלופין בז' באייר? אפשר להצביע על הרבה חלופי חלופין, גם בלוח זמנים, כי משעה שניתנה הרשות למשחית לחוקק רטרואקטיבית, אין גבול לעניין. תודה רבה.
היו יכולים לשים חייל כל 100 מטר בדרום – – –
תודה, אדוני היושב-ראש. אינני בקי בתקנון עד כדי כך, יכול להיות שמותר לך לדלג להסתייגות לחלופין 100. אבל זה לא יפטור אותך, על-פי התקנון, להצביע על 99, 98, 97. סדר לא קובע אבל תצטרך להצביע על כולן, כך לפחות חשב היועץ המשפטי של הכנסת, כך כתוב גם בדף ההסתייגויות המונח בפנינו.
אדוני היושב-ראש, אתה מפגין אומץ, אבל פועל בניגוד לתקנון. התקנון אומר שיש רק פתח אחד לעשות מה שאתה רוצה, והוא, אם בהיעדר הסכמה בין המסתייגים ובין נשיאות הכנסת – צריך ללכת לוועדת הכנסת שתקבע כללי הצבעה אחרים לעניין חוק מיוחד. בדרך כלל עושים את זה בחוק התקציב. אבל הפתח פתוח בתקנון לקבל החלטה כזאת בוועדת הכנסת, להכריז על זה כעל "אירוע רב-נפגעים" או אירוע רב-הסתייגויות – אירוע מיוחד, שמחייב סדרי הצבעה שונים. חוששים חברי מהקואליציה שיום אחד יתחלפו סדרי הישיבה בבית הזה ותבוא, חס ושלום, קואליציה דורסנית שתרמוס את האופוזיציה ותשלול באמצעות התקדים הזה – פעם אחר פעם בוועדת הכנסת – תשלול ממנה את האפשרות להעלות הצעות אי-אמון מדי שבוע, או לדבר על כל נושא שבעולם, או להגיש הסתייגויות. באמת, אם ניתנה הרשות למשחית להשחית, לא נדע עד היכן. אבל אני רוצה לבוא ולומר שלא דומים הדברים כאשר אנחנו אמרנו, בחוק התקציב, שאי-אפשר להגיש הסתייגות מיליארד שקל, 999,999,999 שקלים, וכו' – אי-אפשר לגזור גזירה שווה כאשר מדובר ב-1,000 חיילים או ב-2,000 חיילים.
באמת, אם היו נותנים לנו את הפרטים של כל חייל וחייל, הייתי מוכיח לכם שאפשר ואנחנו מוכנים להצביע על 542 דווקא, כי הם רוצים וראויים ומתאימים, והכול בסדר, אבל כל השאר לא, ולכן אי-אפשר, וזה בניגוד לתקנון, וגם מהותית ותוכנית, להצביע על חיילים כאילו היו שקלים.
אני מבקש להקל עליכם. מדובר בטעות סופר – זה לא 1,849, זה 1,749.
אבל בכלא לא מצביעים. זה החוק הבא.
אדוני היושב-ראש, כיוון שבחוק הבא צפויה לנו מערכת דומה של הצבעות, ויש לנו הרבה הסתייגויות והוזמן דיון ארוך, אני מבקש שתטיל בזמן שיש לנו עד להצבעות על החוק הבא, על ועדת הפירושים, להתכנס. אולי זה יהיה טוב כבר להצבעה הבאה מכאן ואילך.
יכול להיות שייעתקו המלים מפיהם.
אדוני השר, חברי חברי הכנסת, לפני שאפתח ארצה לענות לחבר הכנסת מיכאלי: אי-אפשר ללכת לישון לשלוש שעות, כי החוק הזה צריך להדיר שינה מעיניך. העובדה שלוקחים חיילים – – –
אם הייתי סומך על כל מה שאומרת לי המשטרה בעיניים עצומות כנראה הייתי במקום אחר, אבל אינני סומך עליהם בעיניים עצומות. אני מוכן להסתמך עליהם עד גבול מסוים.
זה נכון. נכון. אני אשתדל להימנע מהביטוי "עיניים עצומות", כדי לא לתת רעיונות לציבור. חברי חברי הכנסת, הדיון בחוק הזה הוא דיון מאוד לא פשוט, ואני אומר תחילה במרוכז את עיקר התנגדותי לחוק, ואת עיקר ההסתייגויות שלנו, ואחר כך אפרט אותן. גם חוק-יסוד: הצבא, גם הפרקים החסרים בחוק-יסוד: הצבא, דהיינו ייעודו ומטרתו של צה"ל, שניסינו בעבר לתקן ולא הצלחנו, גם חוק שירות הביטחון, תש"ט, החוק הבן-גוריוני שקבע בדיוק איך ולאיזה צורך מגייסים אנשים לשירות חובה בצבא-הגנה לישראל, אומרים בעצם, על-פי רוח החוק שיושב-ראש הכנסת קודם, כשקבע להצביע על כל 100 – ואני אומר לכם, כמי שישב מהצד וסירב להשתתף בהצבעה הזאת, שההצבעה נראתה לא טוב; זה נראה כמו שוק מכירה פומבית – מי בעד 100? מי בעד 200? מי בעד 300? כאילו לא כל חייל וחייל כזה הוא עולם מלא. אני מאוד – בלשון המעטה – לא אהבתי את נוסח ההצבעה, שנראתה כמו מכירה פומבית של חיילי צה"ל. אבל זו בעצם נשמת אפו של התיקון שאתם מבקשים להעביר היום, מכירה פומבית של חיילי צה"ל לכל הממעיט במחיר, לא לכל המרבה במחיר, משום שאין באמת כוונה – – –
תודה רבה, אדוני. – – – איש אינו אומר באמת שצריכים להציב חיילים בשירות בתי-הסוהר כי שירות בתי-הסוהר לא יכול לפעול בלעדיהם; אומרים: רוצים לחסוך כסף לשירות בתי-הסוהר, ולכן משתמשים בכוח-אדם זול. כללי המשחק ברורים. חייל צה"ל בשירות עורפי עולה 350 שקלים לחודש, 400 שקלים לחודש, סוהר עולה אלפי שקלים לחודש, ולפיכך רוצים לחסוך, ויציבו יותר מ-1,300 חיילים בשירות בתי-הסוהר כדי למלא את השורות. יבואו ויאמרו: מראש לא הוצבו חיילים בשירות בתי-הסוהר כפי שהם הוצבו במשטרה; במשטרה הוצבו חיילים על-פי התיקון שזה עתה העברתם לו עוד הוראת שעה, החל בשנת 1995. לעומת זאת הצבת חיילים בשירות בתי-הסוהר היא צעירה הרבה יותר, ורק משעה שהוחלט להעביר לשב"ס אלפי אסירים ביטחוניים שקודם שמר עליהם צה"ל. אבל זה רק מעיד על כך שאנחנו במדרון חלקלק, כי אם הצבנו אותם במשטרה, ועכשיו בשירות בתי-הסוהר, אני מניח שאם הצרכים התקציביים יעיקו עוד יותר, מחר יציבו אותם במגן-דוד-אדום, או בשירותי הכבאות, או בשירותי ההצלה על שפת הים, ולמה לא בנמלים? שם עובד עולה 50,000 או 60,000 שקלים לחודש – למה לא נציב חיילים זולים הרבה יותר במקום סוורים? נחסוך הרבה מאוד כסף למדינה בכך שעלויות הייבוא והייצוא שלנו יקטנו, ובאמת אין לדבר סוף. למה, במגן-דוד-אדום לא מצילים חיי אדם, או ב"איחוד הצלה", או בכיבוי אש? בכל מקום שבו יש איזה נימוק של משימה לאומית נוכל לחוש ולהציב שם חיילים, גם כאשר ראשי הצבא באים ואומרים לנו שחסרים חיילים בשירות חובה. חסרים חיילים לצה"ל למילוי משימותיו. ולפיכך, הנימוק הזה, של חיסכון תקציבי, באמת אינו יכול לבוא במקום מטרת השירות הצבאי, נשמת אפו – או: הכוונה – של המחוקק כשגייס חיילים בשירות חובה והציב אותם במשטרה. אני מבקש לעבור בקצרה על שתי ההסתייגויות – –
יש 18 הסתייגויות לחוק הזה, ואני מבקש לסקור אותן בקצרה. אחר כך ארחיב ואפרט ככל שיהיה לי זמן. ההסתייגות הראשונה שאנחנו מבקשים להציע היא להוסיף לחוק, אחרי הכותרת המאוד-חיובית שלו, לכאורה, "חוק שירות ביטחון (הוראת שעה) (הצבת יוצאי צבא בשירות בתי-הסוהר)" – אני מבקש להוסיף הסתייגות שמטרתה להוסיף סעיף מטרה לפני סעיף 1 של החוק, ובסעיף המטרה יהיה כתוב: מטרתו של חוק זה להפוך את חוק שירות ביטחון (הוראת שעה) (הצבת יוצאי צבא בשירות בתי-הסוהר), התשס"ה–2005, להוראת קבע. למה הוראת שעה? בואו נהפוך אותו להוראת קבע, הלוא תמיד יחסר כסף, תמיד יחסרו סוהרים. להבנתי אין איזו נטייה בעולם הפשע לחזור בתשובה, ואין כוונה אמיתית שלא לגנוב, שלא לרצוח, שלא לאנוס, שלא לפגוע בחוק בכל דרך שהיא, ולכן צפויים גם בעתיד אסירים וכלואים רבים; למה להציב עליהם סוהרים יקרים? ולפיכך אנחנו מציעים להוסיף סעיף מטרה לחוק ולהפוך את הוראת השעה להוראת קבע, ובכך להנציח את הפיכת צבא-הגנה לישראל לחברה לאספקת כוח-אדם זול. לחלופין אנחנו מציעים שלפני סעיף המטרה הזה יבוא סעיף מטרה אחר, שאומר: מטרתו של חוק זה להפוך את חוק שירות הביטחון (הוראת שעה) (הצבת יוצאי צבא בשירות בתי-הסוהר) להוראת שעה עד בואו של משיח צדקנו, ובכך להבטיח את הפיכת צבא-הגנה לישראל לחברה לאספקת כוח-אדם זול. לחלופין ב', שוב להציג סעיף מטרה אחר לפני סעיף 1 של החוק: מטרתו של חוק זה – ופה אנחנו באמת אומרים את האמת – לרוקן מתוכנו את חוק שירות ביטחון [נוסח משולב], התשמ"ו–1986, וכך להנציח את הפיכת צבא-הגנה לישראל לחברה לאספקת כוח-אדם זול. עכשיו אנחנו מגיעים לבעיה שהיא להבנתי בעיה במבנה של החוק המוצע בפנינו. מבקשים להאריך את הוראת השעה הזאת עד 31 בדצמבר 2015. חברי חברי הכנסת, זו הוראת שעה? זו הוראת 100,000 שעות – אינני יודע כמה שעות, אפשר לעשות חשבון כאן, אבל הזמן בוודאי לא יספיק לי להתחיל לחשב כמה שעות יש מעתה ועד 31 בדצמבר 2015. מדובר באלפי – בוודאי למעלה מ-1,000 ימים, ולפיכך – בכל יום 24 שעות, אנחנו מדברים על לפחות 25,000 שעות. אז זה לא יכול להיות תיקון חוק – הוראת שעה, אלא תיקון חוק – הוראת 25,000 שעות. זה סביר, על-פי לוח הזמנים שהמחוקק מבקש להוסיף לנו עד 31 בדצמבר 2015 למניינם. אנחנו מציעים, לחלופין, להגדיר את החוק עד 1 במרס 2012 למניינם, כלומר שבמשך שבועיים או שלושה שבועות – כמה שנשאר עד סוף חודש פברואר, למניינם – יהיה לנו מספיק זמן להתארגן, לגייס סוהרים מן הגורן ומן היקב, ולא מלשכת הגיוס, כי לשכת הגיוס כל תכליתה היא להביא חיילים לשירות בצבא-הגנה לישראל, להגן על גבולות המדינה, על ריבונותה, על ביטחון אזרחיה, ולא לשמור על אסירים. שמעתי בקשב רב את דבריו של יושב-ראש הכנסת בדיון הקודם, שבו הוא קבע הלכה שלהבנתי מנוגדת לתקנון הכנסת; הוא קבע שאפשר להצביע במקום על כל הסתייגות, כפי שהתקנון קובע – אפשר להצביע כל 100. מכאן ועד החלטה שלא צריך להצביע על כל הסתייגות, אפשר להצביע על כל עשר הסתייגויות במקבץ, המרחק לא גדול. אם מצביעים על 100 הסתייגויות במכה אחת, למה לא להצביע על כל חוק התקציב במכה אחת? כי בידוע שלקואליציה יש רוב והיא משקפת את רוח החוק ברצונה האוטומטי לתמוך בממשלה, ולפיכך נדמה לי שיושב-ראש הכנסת חטא חטא חמור לתקנון הכנסת. הוא אומר: ניתן את זה לוועדת הפרשנות, אבל ועדת הפרשנות תתכנס לאחר מעשה. הוא גם לא הסכים לכנס אותה עכשיו, במקביל לדיון הזה, שצפוי להיות דיון של כמה שעות. הוא סבר שהדיון עד כדי כך לא פשוט, שהוא רוצה לתת להם שבעה נקיים לשבת. אם, להבנתו, ועדת הפרשנות היתה תומכת בדעתו, מיניה וביה, והפרשנות שלו היתה מתקבלת בלא כל ויכוח, ודאי ארבע שעות היו מספיקות לוועדת הפרשנות לקבל את הצעתו של היושב-ראש, אבל הוא סבור היה שהם זקוקים לשבעה נקיים. שבעה נקיים, לדעתי, יחייב את חברי ועדת הפרשנות לזכות בתוספת שעות נוספות. באמת, צריך להתחשב בהם, אבל הם יצטרכו להגות לעומק במשמעות של החלטתו של יושב-ראש הכנסת הפעם, להצביע על כל 100 הסתייגויות כחטיבה אחת. נדמה לי שיותר הגיוני היה ללכת לשיטה שאיננה הופכת את חיילי צה"ל למועמדים למכירה פומבית, אלא להגיד: אם, לצורך העניין, 1,800 או 1,350 צריכים להיות מוצבים בשירות בתי-הסוהר, שיצביע על 1,349. אני יכול להבין את ההיגיון שאם זה לא אפילו חייל אחד פחות ממה שמבקשת הממשלה, בוודאי כל ההסתייגויות היו נופלות. אבל לארגן אותם בחבילות של 100 חיילים? מי בעד 100, מי בעד 200? בעיני זה היה מביש, בעיני זה היה פוגע בתקנון, ונדמה לי שגם ההחלטה שוועדת פרשנות תדון בכך לאחר מעשה איננה ראויה. גם אם בחוקי התקציב התקבל הנוהג שאי-אפשר להגיש הסתייגויות על כל שקל ושקל בתקציב – אבל, חברי חברי הכנסת, חיילים זה לא שקלים; כל שקל נראה כמו כל שקל אחר, וההבדל שם הוא באמת כמותי, אבל כשאנחנו מחליטים אם להציב חייל אחד במקום פלוני, או שני חיילים, אנחנו דנים לפעמים דיני נפשות. ואם אנחנו מחליטים לשים עשרה חיילים במקום פלוני, יכול להיות שאנחנו משפרים את סיכויי הישרדותם מול המשימה של עשרת החיילים. אם אנחנו נציב רק חמישה חיילים, וחמישה חיילים אחרים נשלח לשירות בתי-הסוהר, אנחנו דנים דיני נפשות, כל חייל מהם הוא עולם מלא, ולכן ההחלטה לדון בהם בחבילות של 100, כאילו מדובר במכירה פומבית, היא החלטה קשה. שמענו גם מאות הסתייגויות לחוק התקציב בשנים שעברו, על כל סעיף וסעיף שלו, והיו הסתייגויות בענייני פטרוזיליה, והסתייגויות בענייני שמיר, והסתייגויות בענייני חסה, והסתייגויות בענייני גזר, ועליהן החליטו להצביע כל אחת בנפרד. הלוא אני זוכר את ליל ההצבעות הכפולות של הכנסת, שבו על ההצבעה על פטרוזיליה הצביע חבר כנסת הצבעה כפולה, גם נידון על-ידי ועדת האתיקה להרחקה ממושכת, גם בבית-משפט, שמצא אותו אשם. אז אם על פטרוזיליה ושמיר אנחנו מתעקשים להצביע הצבעות נפרדות, כי יש בכך מהות בפני עצמה – אם פטרוזיליה היא מהות, אז עוד חייל ועוד חייל ועוד חייל אינם מהות? נדמה לי שההחלטה הזאת, להצביע על מאות חיילים שמוצבים בשב"ס, רק כדי לחסוך בזמנה היקר של הכנסת, היא החלטה שאיננה ראויה. ולכן אנחנו מגישים הסתייגויות לחלופין גם על התאריכים, ואנחנו סבורים שאי-אפשר לקבל מצב שבו החוק הזה נקבע עד סוף 2015, כי כל יום של חייל בבית-הכלא, גם כשהוא מהצד הנכון של הסורגים, ולא מאחורי הסורגים, אלא הוא רק סוהר, הוא רק כלאי, ולא, חלילה, אסיר או כלוא, כל יום כזה הוא בבחינת נצח, ונדמה לי שהחיילים ראויים לקיצור תקופת עונשם בכלא. לפיכך, אנחנו מציעים יום אחד, או לחלופין יומיים, או לחלופין שלושה ימים, וכן הלאה, 1,399 ימים מהיום ועד היום שהממשלה מתכוונת לסיים בו את תחולת החוק הזה. אבל כשהממשלה רואה שזה עובד הפעם, וזה מצליח הפעם, אני מניח שהוראת 25,000 השעות האלה תהפוך להיות הוראה גם ל-25,000 שעות נוספות, בעתיד לבוא – אחרי 2015 יבוא 2018, וכן הלאה, כי תמיד יהיו מרובים צורכי עמך ישראל, ותמיד חיילים ישתכרו פחות ממה שישתכרו במשק, ולפיכך אפשר יהיה להשתמש בהם ככוח-אדם זול, זול מאוד. אפילו עובדים זרים מרוויחים בוודאי יותר מחיילי צה"ל, ולכן הממשלה מרשה לעצמה – ויהיו לנו הסתייגויות שיבואו להוכיח את הטענה הזאת – מרשה לעצמה להציב אותם כאילו היו מאגר של כוח-אדם זול. גם בעניין הזה, של "למה דווקא בשירות בתי-הסוהר?", אנחנו מגישים סדרה של הסתייגויות שתכליתן לבוא ולהסביר – אם במשטרה, שכבר הוחלט להציב בה חיילים רבים, ואם כמטרת החוק הזה להציב חיילים רבים גם בשירות בתי-הסוהר, אז אנו מציעים בהסתייגות מס' 3 שלנו להציב יוצאי צבא גם כמצילים בחופי הים בעונת החורף. ואני אפרט: בחודשי הקיץ האחרונים, בעונת הרחצה האחרונה, נדמה לי שטבעו בחופי הארץ למעלה מ-60 בני-אדם. 60 בני-אדם, זה בוודאי יותר, ברוך השם, יותר ממה שהיו נפגעי טרור בארץ, ובכל זאת אנחנו מקצים אלפי חיילים, גם אלפי שוטרים, להילחם בטרור. אולי ראוי יותר שנקצה חיילים למנוע מקרי טביעה בחוף, ונמיין חיילים שיודעים לשחות כבר בלשכת הגיוס, ואלה שיודעים לשחות יוצבו כמצילים בחופי הים, ונמצאנו מצילים נפשות רבות. אם מישהו יבוא ויגיד שזה לא עולה בקנה אחד עם מטרת חוק שירות הביטחון. אני אסכים. אבל ההסתייגות נועדה להביא את הדברים לידי אבסורד – אם מציבים אותם כסוהרים, למה שלא יציבו אותם במקום שבו הם יחסכו חיי אדם? אבל אני יודע את התשובה. התשובה היא, שמי שמשלם את שכרם של המצילים איננו המדינה, ולפיכך באמת לא אכפת לה אם יחסכו או לא יחסכו. שכרם של המצילים משולם על-ידי הרשויות המקומיות, ולכן המדינה לא תזדרז. כשם שהיא התחרטה על כוונתה להציב חיילות חיב"ה  בכניסות לבתי-הקולנוע או מסעדות, היא גם לא תראה בעין יפה הצבת חיילים כמצילים, ואני בהסתייגות הזאת הדגשתי שמדובר במצילים בעונת החורף דווקא, כי בעונת החורף ממש בכלל אין מצילים בחופי הים. היא לא נחשבת עונת רחצה, ולפיכך כל הנכנס לים עושה זאת על אחריותו האישית. וכשיש ימים יפים בחורף, ועם ישראל הולך לשפת הים, ראוי להציב שם חיילים שיצילו את נפשו אם יטבע. לחלופין אני מציע שיוצבו חיילים – מאלה שהוצבו כשוטרים או כסוהרים – גם בשירותי הכיבוי של ישראל. מדינת ישראל חוותה לפני שנה את אסון השרפה בכרמל, ואנחנו ודאי זוכרים זיכרון קולקטיבי את האסון הקשה הזה שבו נספו עשרות רבות של סוהרים באסון השרפה ההוא. ובין השאר הוסבה תשומת הלב הציבורית לחולשתם הקיצונית  של שירותי הכיבוי במדינת ישראל. החולשה הזאת נובעת מהיעדר ציוד והיעדר כוח-אדם והיעדר אימון והיעדר מטוסים. היו הרבה סיבות לכישלון שירותי הכיבוי, ואנחנו ערב פרסומו של דוח מבקר המדינה, שעשוי להיות דוח חריף מאוד, שיצביע גם על אחריות אישית של שרים משרי הממשלה. למה לא להקדים רפואה למכה הבאה ולהחליט שחוץ מ"סופר-טנקר", נציב גם 1,000 חיילים בשירותי הכיבוי? מי יכול להתווכח עם זה שזוהי משימה ראויה מהבחינה הלאומית? ואם זו משימה ראויה, מי ראוי יותר מצה"ל לשאת בה? ולפיכך אני מציע בהסתייגות אחת מההסתייגויות הרבות שאני מגיש בחוק הזה – אני מציע שנגיע למצב שבו צה"ל יקצה מאותם חיילים שחסרים לו למילוי משימותיו, על-פי מה שמגדיר ראש אכ"א הקודם וראש אכ"א הנוכחית; מתוך החוסרים הללו אפשר יהיה להקצות גם לשירותי הכיבוי. ואם בכיבוי שרפות עסקינן, אז ודאי וודאי ששירותי ההצלה של מדינת ישראל עוסקים יום-יום ושעה-שעה בהצלת נפשות ממש, בלי לגמגם ובלי להתבלבל בכלל, מטיפול ביולדת באמבולנס ועד טיפול בנפגעי תאונות דרכים, ואנשים שלוקים בהתקפי לב ומחלות שונות ויש להחיש אותם באמבולנס לבית-חולים. ודאי שאלה שירותים חיוניים ברמה הלאומית. ואם ראוי שצה"ל ייחלץ לטובת שירותי החירום הלאומיים של מדינת ישראל, למה לא להציב עכשיו בחוק אלפי חיילים במגן-דוד-אדום כנהגי אמבולנסים, כחובשים מתנדבים? אפשר אפילו להכשיר אותם הכשרה נוספת ולאמן אותם להיות פרמדיקים כדי שיפעלו להצלת נפשות, מעשה ראוי מכל היבט שהוא. ולכן אני מניח שאם המדינה באמת כל כך דואגת לאותם שירותים חיוניים כמו משטרה ושירות בתי-הסוהר, היא ודאי תרצה להציב גם חיילים במגן-דוד-אדום. אבל כדי שלא יחשדו בנו אפילו לרגע קט שאנחנו מפלים לרעה ארגוני הצלה אחרים, ויש בלבי הרבה מאוד נגד מגן-דוד-אדום, שלאחרונה החליט – לא לאחרונה, לפני שש שנים כמעט, זה רק נחשף לאחרונה – לחתום על הסכם מביש עם הסהר-האדום הפלסטיני כדי להתקבל לשורות הצלב-האדום הבין-לאומי, כיוון שהוא החליט באותו הסכם שמי שמותר לו לפעול בתחומי יהודה ושומרון, שבאותו הסכם מכונים "השטחים הכבושים", ולהבנתו של מגן-דוד-אדום שחתם על המסמך המביש הזה, גם ירושלים המזרחית בכלל זה של השטחים הכבושים. מגן-דוד-אדום, רק כדי להתקבל לצלב-האדום הבין-לאומי, עסק פה בהחלטות מדיניות או קביעות מדיניות מבישות. אין לי שום כוונה לסייע למגן-דוד בכל דרך שהיא, ודאי שלא באופן מפלה מול ארגוני הצלה אחרים. ולכן ראויים גם ארגוני הצלה אחרים, כמו ארגון "הצלה", מה שנקרא בעברית "הצולה", או "איחוד הצולה" וארגונים דומים, שיוצבו חיילים בשורותיהם, כי אנחנו עוסקים בהצלת נפשות וראוי שצה"ל ייחלץ גם למשימות הלאומיות הללו. מה גם שחייל בצה"ל עולה 350 שקל לחודש, ואילו בעלי התפקידים, השכירים, במד"א מקבלים הרבה הרבה יותר, בלי להיכנס למספרים על משכורותיהם של אנשי מגן-דוד-אדום. אבל בהקשר הזה, רק עוד משפט אחד: כאשר ארגון כמו מגן-דוד-אדום חתם על הסכם עם הצלב-האדום הבין-לאומי, כאשר כדי להתקבל לשורותיו הוא צריך להגיע להבנות עם הסהר-האדום הפלסטיני, ולהכיר בבלעדיות שלו בתחומי יהודה ושומרון, ולהסכים לפעול ביהודה ושומרון בלי סמל הארגון הלאומי שלנו, בלי מגן-דוד אדום – ואז הם הלכו ומחקו את סמל מגן-דוד מהאמבולנסים שלהם ביהודה ושומרון ממש לפני שהמשקיף הפיני מטעם ארגון הצלב-האדום הבין-לאומי הגיע כדי לבדוק אם מגן-דוד-אדום עומד וממלא אחר כל פרטיו ודקדוקיו של ההסכם המביש שנחתם. מה הרוויח מגן-דוד-אדום מההסכם הזה, ולמה בעצם אני רוצה להוסיף להם חיילים? אתם יודעים מה, אני מושך את ההסתייגות שלי, אני לא רוצה להוסיף למגן-דוד-אדום חיילים. הם לא ראויים לזה. אבל בכל זאת, מה רצה מגן-דוד-אדום להשיג על-ידי צירופו של הארגון לשורות הצלב-האדום הבין-לאומי? יש כנראה כמיליון או מיליון וחצי שקלים שהארגון מקבל מדי שנה, ומיליון שקלים בשנה כבר אמרנו? וחוץ מזה מה הם מקבלים? נדמה לי מיליון שקלים בשנה. זה מה שהם מקבלים. ותמורת זו היו מוכנים למחוק את הסמלים הלאומיים שלנו מאמבולנסים ולוותר עליהם גם כשאנחנו שולחים משלחות הצלה להאיטי. נוסעים שם אמבולנסים בלי מגן-דוד אדום, נוסעים עם מעוין אדום, ובתוכו – סידרנו את הגויים, סידרנו אותם – יש מגן-דוד אדום קטן. אתם רואים, בכל זאת אנחנו שומרים על גאוותנו הלאומית. יש עוד סיבה אחת אמיתית שיש לראשי מגן-דוד-אדום לרצות בהסכם הזה – זה מאפשר להם לטוס מהכא להתם, להתחכך בכנסים הבין-לאומיים של הצלב-האדום, שאינם מעלים ואינם מורידים ולא הביאו עוד תועלת לאיש, כאשר איש מעולם לא חשב שאם מגן-דוד-אדום לא חבר בצלב-האדום הבין-לאומי, אז הם לא יבקרו את השבויים שלנו. אה כן, שכחתי, "חמאס" ממילא לא נתן לבקר את השבויים שלנו, ולא עזר לנו שהיינו חברים בצלב-האדום הבין-לאומי; לא ראיתי פנייה אחת של הארגון הזה, שמד"א כל כך התגאה להיות חבר בו – לא ראיתי דרישה תקיפה אחת שלו מול ה"חמאס" בעזה לבקר את גלעד שליט בכלאו. לצערי התרחקתי מהנושא העיקרי של החוק, ואני אשוב לנמק את ההסתייגויות. אם כך, אני שוקל לוותר על ההסתייגות שלי לגבי מגן-דוד-אדום, אני חושב שהארגון הזה אינו ראוי שיוצבו בו חיילים. לעומת זאת, אותם חיילים שתכננתי, על-פי ההסתייגות, להציב בשורות מגן-דוד-אדום, יכולים באמת להיות מוצבים בשירות ארגון כמו "איחוד הצלה", שאינו מתבייש בסמלים הלאומיים שלנו ומוכן לשרת גם את תושבי יהודה ושומרון. אבל אם הארגונים הללו, שתפקידם הצלת נפשות, ייכשלו במשימתם – למשל, כמו שהלכנו קודם מן הקל אל הכבד, אם המשטרה נכשלת במשימתה למנוע פשיעה, אז אין לנו ברירה אלא לאייש את בתי-הסוהר. לא הצלחתם למנוע, אבל לפחות הצלחתם לתפוס את הגנבים, ולפיכך נשים שם חיילים שישמרו עליהם, כי צריך. כשם שהלכנו מן הקל אל הכבד בהצבת חיילים במשטרה ובבתי-הסוהר, אני מציע ללכת מן הקל אל הכבד גם בנושא הצלת חיי אדם: אם לא הצלחנו להציב חיילים בשירותי הכיבוי או בשירותי ההצלה על שפת הים, ובמגן-דוד-אדום או ב"איחוד הצלה", או בשירותי הצלה אחרים, לפחות נציב חיילים בזק"א, כדי שאם לא הצלחנו להציל חיי אדם, לפחות יהיה מי שיזהה את קורבנות האסון, ואני משוכנע שהארגון הזה וראשיו ישמחו לתוספת של אלפי חיילים בשורותיהם, זה בוודאי ישפר את מורל היחידה, זה בוודאי יוסיף ליוקרה שלהם. אפשר יהיה להקים סיירת זק"א ויחידות דומות, שבהן יאוישו חיילים בעלי פרופיל מתאים, והם יפעלו במשימות הארגון – אם מותר בשירות בתי-הסוהר, מה רע בארגוני ההצלה האחרים? מה רע בזק"א? ואם אנחנו מוכנים לעשות את זה בשביל חללים – לזיהוי קורבנות אסון, למה לא להציב חיילים כשומרים בפתחים – בכניסות – של מעונות לנשים מוכות? הלוא חייהן של הנשים במקומות הללו לפעמים גיהינום. גם כשהן חוסות במעון הן מפחדות שמא ידע הגבר המכה איפה הן מסתתרות עם ילדיהן, ויבוא וינסה לכלות בהן את זעמו. אני משוכנע שזו מטרה לאומית ראויה, להגן על אוכלוסייה חלשה, אוכלוסייה מוחלשת, אוכלוסייה מוכה, אוכלוסייה פגיעה. אנחנו עדים מדי שבוע למעשי רצח. אלה שמצליחות להימנע ממעשי הרצח הללו, שבתוך המשפחה, ומסתתרות בעוד מועד במעונות לנשים מוכות, ודאי ראויות שיגנו עליהן. ומי ראוי יותר להגן עליהן מאשר חיילי צה"ל שיוצבו שם? ולכן אחת מההסתייגויות לחלופין שאנחנו מגישים בחוק הזה היא הסתייגות שאומרת שחיילי צה"ל יכולים להיות מוצבים גם כמאבטחים במקלטים לנשים מוכות. ואני מבקש לחזור פה לאותה רוח המחוקק, שאפשרה כבר לפני 30 או 40 שנה להציב חיילות בשורות משטרת ישראל, כחיילות חיב"ה. אם ראה המחוקק – ואפילו בג"ץ קיבל אז את הצורך הלאומי – ראה המחוקק צורך להפקיד חיילות בכניסות לבתי-הקולנוע כדי שיחטטו בארנקיהן של הנשים הנכנסות ובחפציהם של הגברים שבאו לראות סרט, כדי לוודא שהם לא מכניסים אתם פצצה, למה לא נשים מעתה ואילך חיילים בכניסה לכל בית-קפה?
אדוני היושב-ראש, תגן עלי.
ולפיכך נדמה לי שראוי לבחון מחדש – והצענו הסתייגות לחלופין ברוח זו, שחיילים יוצבו כמאבטחים באוטובוסים, בבתי-קפה ובמסעדות, ויכול להיות שירצו חברי כנסת אחרים לבוא בעתיד ולהציע תיקונים משלהם במסגרת הצעות חוק פרטיות.
מגרשי הכדורגל – יישר כוח גדול, באמת שכחתי. שכחתי. שם סכנת נפשות אמיתית.
לחיילים אסור להתאגד, זה עוד יתרון עצום שיש למדינה.
אני מציע – לא "הם יעבדו" –  שיציבו אותם מטעם הצבא, ואז הם לא יכולים לשבות, הם לא יכולים להתאגד, הם לא יכולים לסרב פקודה.
לא, זה שטח אקסטריטוריאלי, אסור להם לבוא. אני מניח, אבל – –
– – נדמה לי שאיש עוד לא הציע עד היום להציב חיילים למשמר הכנסת, להיפך, הקפידו שמשמר הכנסת יהיה ארגון ביטחוני נפרד ובלתי תלוי – לא במשטרה, וודאי לא בצבא ובגופים אחרים, אבל כאשר המדרון חלקלק הוא יכול להחליק לכיוונים רבים. ועכשיו – – –
הזיכרון ההיסטורי שלך בוודאי ארוך משלי לעניין הזה, אני לא ראיתי את התקופה הזאת, אבל נדמה לי שמצאו טעמים להפסיק את הנוהג הזה, ולהקים גוף עצמאי שבו הצבא לא שולח לשירות בכנסת, כי זה באמת עלול ליצור רושם מוטעה כאילו הצבא מאבטח את הכנסת או שולט בה, ולא זו היתה כוונת המחוקק, ולכן הוקם משמר הכנסת עצמאי. על כל פנים, הסתייגות מס' 4 שלנו – ויש לנו 18 הסתייגויות לחוק הזה – הסתייגות מס' 4 מדברת על מספר החיילים המוצבים לשירות בתי-הסוהר, וההסתייגות הראשונה אומרת: אם אין ברירה, ואתם מוכרחים להציב, תציבו אחד, ולחלופין, תציבו שניים. אבל כבר ראינו איך נהג היושב-ראש בחוק הקודם, ואני חושש שהוא ירצה לנהוג כך גם בחוק הזה, ולבצע מכירה פומבית של חיילים כחבילות-חבילות של 100 חיילים, ולהבנתי – וכבר אמרתי את הדברים הללו – הצורה הזאת של טיפול בחיילים, כאילו היו המון נטול זהות, נטול פרצוף, נטול אישיות, הוא בלתי ראוי. כל אחד ואחד מהם, בוודאי יש סיבות טובות מאוד, אישיות, מיוחדות, לו, ולהוריו ולמשפחתו, שלא להציב אותו כך, בחבילות בנות 100, כאילו הוא אינו אדם עצמאי – משלו. אנחנו מציעים להתייחס לכל חייל בנפרד. שחברי הכנסת, כל פעם שהם שולחים חייל, ומציבים אותו בשירות בתי-הסוהר, לפחות יצביעו פעם אחת על כל חייל. פעם אחת על כל חייל. שיחשבו על כל אחד ואחד, ולא בחבילות של 100. אנחנו לא עוסקים כאן במכירה פומבית, זה לא שוק עבדים, בוודאי לא ראוי למכור אותם בקבוצות מאורגנות. כל חייל וחייל הוא עולם מלא. כאשר הכנסת תחליט להציב כל חייל בשירות בתי-הסוהר, שלפחות תכבד אותו ותצביע אחד-אחד. אם אפשר היה לקבל את הרשימות השמיות של אותם חיילים, ודאי היה נכון להצביע אחד-אחד על כל אחד מהם, אם הכנסת מחליטה להציב אותו שם. אבל כאמור, אני חושש שיושב-ראש הכנסת, שוב, יעדיף את שיטת המכירה הסיטונית ולא את הטיפול הפרטני בחיילים. אני מגיע להסתייגות מס' 5, ופה אני שוב חושש שכשניסחתי את הסתייגויות הללו לא חשבתי עד הסוף, כי אני שמעתי את ראשי צה"ל באים לוועדות הכנסת השונות ואומרים שחסרים חיילים בצבא, בניגוד לאמירה הפופוליסטית המקובלת שיש חיילים שלא עושים שום דבר בצבא, ומבזבזים את זמנם; מה הם עושים שם בקריה? מתייקים כל היום, הולכים ל"עזריאלי", הולכים לקניון, מדברים בטלפון. אינני מקבל את האמירה הזאת, אני מקבל את האמירה הערכית שאומרת שחיילי צה"ל מועסקים כהלכה בשמירת ביטחונה של מדינת ישראל בתפקידים ראויים, וכל אחד ממצה את יכולותיו. וכשאני שומע את ראש אכ"א באה ואומרת שחסרים אלפי חיילים בצבא, וכשאני רואה את המאבק של ראשי מערכת הביטחון לגייס חרדים לצה"ל, גם משום הנימוק העקרוני של שותפות בנטל, אבל גם משום צורך אמיתי בגלל מחסור בכוח-אדם בצבא, והם מוכנים לשלם לחיילים חרדים בעלי משפחות הרבה הרבה יותר מאשר שכרו של חייל בחובה כי הם בעלי משפחות ובעלי צרכים – צה"ל מוכן לשלם כמעט שכר קבע לכל חייל חובה חרדי כזה כי חסרים לו חיילים, ובאותה שעה מחייבים את חיילי צה"ל להיות מוצבים במשטרה או להיות מוצבים בשירות בתי-הסוהר? אם אנחנו מקשיבים היטב לצבא שהולך בין הטיפות ולא יכול לבוא ולומר: אנחנו מתנגדים להחלטת הממשלה להציב חיילים בשירות בתי-הסוהר, אבל אנחנו שומעים אותם באותו דיון באים ואומרים: חסרים לנו חיילים – אנחנו מבינים שההחלטה הזאת נכפית על הצבא, ומנוגדת לאינטרסים שלו, מנוגדת לצרכים שלו. לפיכך, הצעתי שאם מציבים 1,000 חיילים בשירות בתי-הסוהר, שיציבו 1,000 אסירים בצה"ל, שלפחות השורות תהיינה מלאות. בוודאי ימצאו מה לעשות בצה"ל גם באסירים. לא כולם רוצחים ואנסים. יש בהם גם בעלי עבירות קלות יותר, אולי – – –
כן, אם כי יש לצה"ל מספיק מאלה. אינני בטוח שהוא צריך תגבורת. ולכן, אני מתלבט ביחס לשאלה איך אני אצביע על ההסתייגות הזו שלי. נדמה לי שהיא הסתייגות לא ראויה. אבל על כל פנים, אני אהיה מוכן להימנע מהצבעה בהסתייגות הזאת. אבל הסתייגות מס' 6 – הסתייגות מס' 6 היא ההסתייגות שמטרתה להוציא את המרצע מן השק. זו ההסתייגות שבאה לחשוף את כוונתה של הממשלה לעשות בחיילי צה"ל שימוש כעובדי קבלן, ככוח-אדם זול. מה אני מציע בהסתייגות הזאת? אני מציע שלאחר סעיף 8, או בסעיף 24ג(ב)(2), יהיה כתוב ששכרו של חייל המוצב בשירות בתי-הסוהר, במקום המלים: "כשכרו של יוצא צבא המשרת בשירות סדיר", יבואו המלים: "בשיעור השכר הממוצע המשולם לסוהר בשירות בתי-הסוהר", אם אתם רוצים להציב אותם בשירות בתי-הסוהר. שמענו את הנימוקים שלפני כמה שנים החליטו להעביר אסירים ביטחוניים מחזקת הצבא לחזקת משטרת ישראל ושירות בתי-הסוהר, ולפיכך צריך לתת את כוח-האדם שיתלווה אליהם וישמור עליהם. אם זה באמת דרוש ויש צורך, אם הוספתם 5,000 אסירים מחבלים לשירות בתי-הסוהר, ראוי שתהיה להם תוספת כוח-אדם. ולפיכך, אם אתם רוצים דווקא חיילים, תשלמו עליהם כמו שמשלמים עבור סוהרים. אם אתם לוקחים חייל והוא לא יהיה חייל בגולני והוא לא יהיה חייל בצנחנים, והוא לא יהיה שריונאי, והוא לא יהיה מתכנת מחשבים במטכ"ל, אבל הוא ישמור על אסירים בכלא, בשביל זה הוא הולך לשלוש שנים שנות שירות חובה? לפחות תשלמו לו את שכרו כשכר סוהר. נדמה לי שהממשלה לא תתלהב מההצעה הזאת, ובכך היא תחשוף באמת את שורש כל המהלך שכל תכליתו לחסוך כסף, לא לשמור על אסירים ביטחוניים שקודם הצבא שמר עליהם. ואם הצבא שמר עליהם קודם, ועכשיו הוא העביר את האחריות לשירות בתי-הסוהר, יתכבד הצבא, במחילה מכבודו, ויעביר את הנתח התקציבי שהוא הקצה קודם לכן לשמירה על האסירים הביטחוניים, יעביר אותו לשירות בתי-הסוהר, והם יסתדרו עם השכר. לחלופין, אני מציע ששכרו של חייל המוצב בשירות בתי-הסוהר לא יהיה כשכר הממוצע המשולם לסוהר בשירות בתי-הסוהר, אלא כשכר המינימום, השכר המזערי המשולם לסוהר בשירות בתי-הסוהר. אני מביא בחשבון שמדובר בחיילים צעירים שאין להם עוד ניסיון כסוהרים, אין להם מקצועיות, ולפיכך לא ראוי לתת להם שכר ממוצע כסוהרים, אלא אולי לשלם את שכרם כשכר המינימום, כשכר ההתחלתי של סוהר בשירות בתי-הסוהר. אגב, אם אנחנו מקשיבים היטב לשירות בתי-הסוהר, גם הם אומרים כמו שאמר לגבי החוק הקודם השר אהרונוביץ, שהמשטרה היתה מעדיפה תקנים, תקנים של שוטרים שיכולים להתמקצע ולעבוד היטב כבעלי מקצוע שלמדו את מלאכתם, והם יודעים לבלוש אחר פושעים, והם יודעים לטפל באוכלוסייה המבקשת עזרה. כך גם בשירות בתי-הסוהר. גם אסירים הם בני-אדם, גם להם יש צרכים. גם אתם צריך לדעת לדבר, ולגשת אליהם נכון. חייל בן 18 שמוטל עליו פתאום לטפל באסירים וכלואים, אני בטוח שהוא סוהר פחות טוב ממי שלומד את המקצוע ורוכש בו ניסיון ומיומנות. ההסתייגות השביעית שאני מבקש לדבר עליה היא הסתייגות רצינית מאוד. מציבים חיילים בשירות בתי-הסוהר כבר כמה שנים. כך גם במשטרה. מקצת המוצבים בשירות בתי-הסוהר ומקצת המוצבים במשטרה מבקשים להמשיך ולשרת באותם ארגונים – להמשיך לשרת במשטרה כאנשי קבע לאחר שתם שירות החובה שלהם. היה ראוי שהמדינה תנהג בהם לפחות מנהג כמי שכבר צבר שנות ותק באותו תפקיד. וכשמחשבים את שנות הוותק שלהם בשירות המדינה, שיחשבו את שלוש שנות שירות החובה שלהם במשטרה ובכלא, ולפחות זה יצטבר לזכותם, שיצא להם משהו מהשירות באותם מקומות שאיננו שירות בצבא. כך גם צריך לנהוג במי שמשרת בשירות לאומי במשטרה או בשירות בתי-הסוהר, שלפחות אם הוא מבקש להמשיך ולשרת באותו ארגון לאחר תום שירותו הצבאי או בשירות הלאומי, שייחשבו לו שנות שירותו באותו ארגון כשנות ותק. זוהי הסתייגות מס' 7, ואני אשמח אם חברי יריב לוין יתמוך בה, כי להבנתי היא הסתייגות ראויה מאוד, ערכית מאוד. נדמה לי שהיא כבר נדונה בבית הזה. המשטרה אפילו מיישמת אותה באופן חלקי לגבי חיילים, אבל לא לגבי שירות לאומי שמוצב במשטרה, והם עושים בכך איפה ואיפה. נדמה לי שראוי שבהסתייגות מס' 7 יינתנו לחיילים המשרתים, או המוצבים במשטרה או בשירות בתי-הסוהר שנות ותק מצטברות אם הם יבקשו להמשיך לשרת בשירות המדינה. הסתייגות מס' 8 באה לנסות לפצות את מי שמוצב לשירות בתי-הסוהר על עוגמת נפש אפשרית שנגרמת לו בכך שהוא אינו יכול לשרת בצבא, להיות גאה בשירותו זה, להתגאות, לספר לחבר'ה מה הוא עושה, ולהיות חלק מהערך הזה של שירות בצה"ל. אני מציע שמי שמשרת בשירות בתי-הסוהר, ונפגע תוך כדי ועקב שירותו בכלא, למשל, כמו שאמר "הגשש החיוור": אסיר אחד שפך לו עין – קורה, יש אלימות בבתי-הסוהר, וכבר למדנו שהדברים הללו יש להם תקדימים גם בבתי-הסוהר בארץ. גם בשירה, בפרוזה העברית, הדברים הללו תוארו בהרחבה. ולפיכך אני מציע שחייל שמוצב לשירות בתי-הסוהר, ונפגע תוך כדי ועקב שירותו, יהיה זכאי במצטבר גם להטבות ולתגמולים ולשיקום שלהם הוא זכאי כחייל, וגם לאלה שהוא זכאי להם כמי שמשרת בשירות בתי-הסוהר. צריך לזכור שחייל, מתוקף היותו כזה, ולא מי שעבר קורס סוהרים מסודר או מיומן, ואינו רגיל לטפל בפושעים כבדים, אלימים לפעמים, יכול להגיע למצב שבו הוא חשוף יותר לפגיעות תוך כדי חיכוך באוכלוסייה האלימה בבתי-הסוהר, ולפיכך ראוי לתת לו פיצוי כפול, כי הכפלנו את מידת הסכנה שבה הוא נתון. ההסתייגות התשיעית שאני מבקש לשים בפניכם – אנחנו הגענו בדיוק למחצית ההסתייגויות, אבל נדמה לי שכבר כיליתי יותר משלושה-רבעים מזמני – אני בכל זאת אבקש אולי עוד איזה חצי שעה, מה שנקרא "משפט אחרון" – מה שנקרא. ההסתייגות התשיעית אומרת שכיוון שאנחנו באמת פוגעים עמוקות בחייל שאינו יכול להתגאות כחייל בצבא-הגנה לישראל, ושיבצנו אותו לשרת בשירות בתי-הסוהר, שלפחות ניתן לו מה שנקרא בלטינית "צ'ופרים" – שיקבל גם את ה"רגילות" שלו כחייל וגם את החופשות השנתיות המגיעות בשירות בתי-הסוהר. שלפחות ירוויח משהו. ההסתייגות העשירית – אני מציע שננסה לתקן עוול מסוים שאנחנו גורמים לאותם חיילים שאנחנו שולחים לשירות בתי-הסוהר. נרשה להם, כשהם יוצאים לחופשה, ללבוש מדי צבא. שלא יצטרכו להסתובב בכל מקום עם מדי שב"ס. יכול להיות שחלק מהם ישמחו להסתיר את העובדה שצה"ל הפך אותם לסוהרים בשירות בתי-הסוהר במקום לתת להם להתגאות במדים שאלפיים שנה חיכינו שנזכה ללבוש ולשרת בצבא עברי, בצבא עצמאי. אני מגיע לאחת הסוגיות הכבדות שמעסיקות אותנו בימים אלה, וזה ההתייחסות לחיילים שומרי מצוות. אי-אפשר להסתיר את העובדה ששירות בתי-הסוהר זה לא מקום לאנשים עדינים; חלק מאוכלוסיית הכלואים הם פושעים כבדים: רוצחים, אנסים, משתמשים בסמים, סוחרי סמים, פדופילים וכיוצא באלה זוועות. שפת הדיבור המקובלת בבתי-הכלא שלנו בוודאי רחוקה מאוד ממה שהיינו רוצים שהילדים שלנו ישתמשו בה או ייחשפו לה, על אחת כמה וכמה אנשים שגדלו בחממות של החינוך הדתי או הממלכתי-דתי. ולפיכך אני מציע שחייל שומר מצוות המוצב לשרת בשירות בתי-הסוהר יוצב רק באגף התורני. שם, לפחות, גם אם מקללים, אומרים את זה בלשון חז"ל, לא מנבלים את הפה בריש גלי – אף-על-פי ששמנו לב לתופעה – המרתקת כשלעצמה – תופעה סוציולוגית מרתקת, שראוי לתת עליה את הדעת, שרבים מאוד מן הרוצחים והאנסים, מייד לאחר תפיסתם, מגדלים כיפה על ראשם, מצמיחים איזה כיסוי ראש פתאומי כזה. לא ברור הקשר בין תפיסתם בידי כוחות הביטחון והחזרה בתשובה הפתאומית שנפלה עליהם. אולי הם רוצים לשרת, או לרצות, את תקופת המאסר הממושכת הצפויה להם באגף התורני, ולפיכך אינני יודע אם ההסתייגות שאני מציע אכן תצליח באמת להגן על רבים מאוד מהחיילים. אני גם מציע שחייל שומר מצוות שמוצב לשירות בתי-הסוהר לא יוצב בשום מקרה בטווח שמיעה מכלא נשים, כי אסירות עלולות לפצוח פתאום, באופן בלתי צפוי לחלוטין, בשירה, ואנחנו גורמים לחייל שיוצב בשירות בתי-הסוהר לעבור עבירה. אני גם מציע שלא לשלול מהחיילים המוצבים בשירות בתי-הסוהר חלק מזכויות היסוד המוקנות לחיילים בשירות חובה, חלק מהתרבות בשירות צבאי – כידוע, כל חייל מבלה חלק ניכר משירותו הצבאי בכתיבת גרפיטי על קירות תאי השירותים בצה"ל. אני, כשהייתי קצין – והייתי קצין רפואה ראשי – למדתי על המתרחש ביחידתי מתוך מה שהיה כתוב בשירותים יותר ממה שכל מיני קצינים חנפנים אמרו לי בדיונים, כשאמרו לי: איזה מפקד טוב אתה. כשרציתי לדעת מה באמת חושבים עלי ביחידה, הייתי הולך לשם לראות מה כותבים עלי. עכשיו, אם אני מציב חייל לא בצבא, אלא בשירות בתי-הסוהר, אני מציע שחלק מזכויותיו המוקנות של חייל כזה יהיה שמותר יהיה לו לכתוב על קירות השירותים בכלא: "עד מתי מרס 12", בלי שזה ייחשב לו פגיעה ברכוש הציבור. לחלופין – אני מציע הסתייגות לחלופין – שיהיה מותר לו לכתוב: "עד מתי אוגוסט 12".
– – אנחנו פה בהתנגשות בין שני ערכים. ועדיין, אי-אפשר לדכא עד כדי כך את הצורך של החייל להתבטא, גם אם הוא משובץ בשירות בתי-הסוהר. לחלופין אני מציע, כאמור, שיהיה מותר לו לכתוב: "עד מתי אוגוסט 12" או "עד מתי נובמבר 12", או בקיצור: "נוב' 12", כדי שיוכל להתבטא כהלכה, אבל מכיוון שאלה ההסתייגויות לחלופין, אני חושש שיושב-ראש הכנסת יצביע עליהם כמקשה אחת, ויקרא להסתייגות "עד מתי". אבל – אני מגיע להסתייגות מס' 14 – נניח שאנחנו מציבים חייל בשירות בתי-הסוהר. החייל הזה, אחרי שהשתחרר – הוא ראה את שני הצדדים של המטבע – והוא מחליט חלילה להיות עבריין. והוא גונב, נגיד, והוא נתפס ונידון למאסר. להערכתי צריך לנכות – להוסיף לשליש שמגיע לו על התנהגות טובה את השנים שהוא כבר היה בכלא. הלוא מספרים על עדה מסוימת, שמי שהיה נשוי לאחת מבנותיה, בוודאי יירש גן-עדן, כי גיהינום כבר היה לו בחייו.
זה נכון, אבל הוא התנהג יפה שלוש שנים בכלא קודם. נוסיף לו את זה לשליש, ננכה ממאסרו. לחלופין אני מציע, חבר הכנסת מולה – זה יכול מאוד לעניין את הסיעה שלך – – –
חלילה, אני רוצה רק לעזור לו. לחלופין, נניח שחייל הוצב בשירות בתי-הסוהר, ואחר כך הפך להיות עבריין, וישב בכלא, ואחר כך החליט להיבחר לכנסת – הלוא כבר ראינו כמה כאלה; יש לנו כמה תקדימים של אסירים לשעבר שרוצים להיבחר לכנסת. אני מציע שהתקופה שהם שירתו בכלא והתנהגו יפה תנוכה להם מתקופת הקלון, והם יוכלו להיבחר לכנסת יותר מהר. עכשיו – וזו עוד הסתייגות שלצערי לא הספקתי לצרף – מפלגה ש-10% מחבריה הם אסירים לשעבר תהיה זכאית לתוספת מימון מפלגות מאותם עמותות וגופים ציבוריים העוסקים בשיקום אסירים, כי אם חייל שירת בכלא, ואחר כך היה עבריין, ואחר כך השתחרר, ואחר כך נבחר לכנסת – למה שמי שמאמץ אותו במסגרת שיקום האסיר, ונותן לו מקום ברשימתו – למה שלא יזכה לתוספת מימון מפלגות? לחלופי חלופין אני מציע שחייל המוצב בשירות בתי-הסוהר יהיה זכאי ללמוד במסלול ישיר לתואר שלישי, גם אם אין לו תואר ראשון. נראה לי שלדברים האלה יש תקדים במערכת הפוליטית שלנו. עוד הערה אחת לפני שאני מגיע לפרק הסיום של הנאום שלי. הסתבר לי שעל החוק המקורי של הצבת חיילים בשירות בתי-הסוהר משנת 2005 היה חתום – כפי שהחוק מחייב – נשיא המדינה. נשיא המדינה חותם על כל חוק, יחד עם יושב-ראש הכנסת. אלא מה? מי שחתם אז על החוק מוצב עכשיו בשירות בתי-הסוהר, שלא בטובתו. עכשיו אנחנו בניגוד עניינים. כלומר, איך יכול להיות נשיא – שעכשיו יושב בכלא – להחליט בחקיקה על הצבת חיילים שישמרו עליו?  זו דוגמה קלאסית של ניגוד עניינים. ולפיכך, כשם שהחוק כולו הוא רטרואקטיבי ומבקשים להחיל אותו מנובמבר 2011, אני מבקש שגם חתימת הנשיא תשתנה רטרואקטיבית, ימחקו את חתימתו של הנשיא שחתם על החוק ויחתימו את הנשיא הנוכחי של מדינת ישראל לתפארת מדינת ישראל. נדמה לי שהתלוצצנו די, ואני רוצה לסיים במשהו אמיתי וקשה וכואב ועמוק יותר. למה אדם הולך לצבא? למה הוא הולך לשרת? ב-1937 כותב אורי צבי גרינברג שיר שנקרא: "העלם שנעלם בגופנו, עלה!", על הפוטנציאל הטמון בכל אחד מאתנו להיות חייל בחיל בית-דוד מחדש. והוא שואל: איפה? איפה החייל הזה? איפה הוא מתחבא? איפה הוא מסתתר? וכותב אורי צבי ב"ספר הקטרוג והאמונה": "עורו סהרנים ונבוכים! שנשיתם את רעיון האדנות,/ הרגישו בכפות הרגליים כי זהו הכביש על אדמת מלכנו דוד!/ צא, כל גוף, וחפש את העלם, שגופו בתבנית הכינור עוד:/ כי צעיר וטירון הוא לחיל בית דוד מחדש!/ חייל צעיר מתרונן, מתברך לגבורות: שהחיינו!/ בהרבה מאוד תאוות כיבוש בבשרו, בהרבה התלקחות של מגנט בכל עצם:/ למעשה נס, להתגלות, להסיע הרים ממקומם. לשרפת סמרטוטים ספוגי דמע ופרש דורות!// הוא נעלם מכל עין, העלם? לא, לא! הוא ישנו, הוא בגוף!/ משש את קיבורת היד – היא ידו של העלם!/ הך ביד על המצח, הן תחתיו קן הנשר/ של מחשבת החייל, זה העלם!/ ועוד פעם אחת קום, גוף, וראה: היא הארץ,/ שבכוח הכוסף אליה דחפת ספינה במלוא הקיטור:/ מאודס, מטריאסט, מקונסטנצה!/ אתה הוא העלם! מי השקוך קובעת כפירה?/ מי עקרך משורש חזון למלכות בית-דוד?/ מי שמך שכיר-יום מפוטפט, פרולטרי ללחם?/ מי קראך לחג אחד במאי, אתה הקרוא/ לחג-ניקנור מחודש בירושלים פדויה!?/ מי לימדך לטחון את סלע-הכאב למו קמח?/ מי לימדך רכך את ברזל השנאה כדונג/ ולא לחשלו למו חרב אל פני האויב?/ מי לימדך: קטונת מלעמוד בקרב מול ערב!?/ מי לימדך לשכוח במפת הארץ הזאת,/ שהיתה יצוקה כרינה בדמך מילדות?/ מורים המתעים? דתן ואבירם חדשים?/ קומה שא קול, השמיעם מזמר משיח ברחוב,/ בקול עלם עוגב! זה זמר-פחדם בהיות שקט,/ בעלות הירח כנבואה מחרידה בחלונם.../ ביתם יישם, יקולל. כי אתה האדון על הכול פה!/ כל זמן שהגוף פה עומד בצווי המשיח./ אתה שתיפול עלי חרב, ואתה שתנצח!/ אתה שתכבוש את הארץ, תעבור את הירדן./ אתה שתגיע דוהר עלי סוס אל הפרת ותשקהו לאורך ימים ממימיו./ ואתה שתמלוך פה, ואתה שתמליך דור הבא:/ מאילת עד פרת ומים עד מעבר מואב – ישימונה./ והירדן, הירדן, כמו דופק הדם בגופך!" חברי חברי הכנסת, בשביל זה חיילים הולכים לצבא, לא בשביל שום דבר אחר. תודה רבה.
אדוני היושב-ראש בגלל זה צירפתי את הסתייגות מס' 12 שלי, שחייל המוצב בשירות בתי-הסוהר, והוא שומר מצוות, לא יוצב כמטחווי-אוזן מכלא נשים – – –
לא, אבא שלי היה אוטודידקט – – –
אולי אפשר לקבל עוד חצי שעה?
– – – אני קורא אתכם לסדר.
כמה שאתה רוצה. אני יכול לסכם את הדיון.
אינני בטוח שאני זקוק לכולן.
תודה. אדוני היושב-ראש, חברי חברי הכנסת, שמענו בשעות האחרונות באופן מקיף מאוד מה טעמי התנגדותנו לחוק ומה ההסתייגויות שאנחנו מבקשים להעלות לו. מתוך ראייה מציאותית מאוד של יחסי הכוחות בכנסת, אנחנו מניחים שהקואליציה תצליח להדוף גם היום את ההסתייגויות ולהעביר את החוק. אם אנחנו מתקשים לשנות את ההווה, לפחות אנחנו מצווים שלא להניח לשום רוב קואליציוני כזה או אחר לשנות את העבר. בכך עסק חברנו חבר הכנסת, ד"ר מיכאל בן-ארי, שמנסה כבר שנים רבות להדוף את הניסיונות לעוות את ההיסטוריה ולשנות את ההיסטוריה. אני מכיר את האמירה הצינית שאומרת שהדבר היחידי שעוד אפשר לשנות במדינת ישראל זה ההיסטוריה, ולכן אנחנו חייבים לשמור עליה מכל משמר. אבל גם על הצבא שבהווה ולעתיד אנחנו חייבים לשמור ולהגן, ונדמה לי שהחוק הזה שמונח בפנינו היום הוא חוק שפוגע בצבא, פוגע במורל של הצבא, פוגע בערך השירות בצבא. ראינו מאז ימי המרד הגדול, שד"ר מיכאל בן-ארי דיבר עליו, מאז ימי דוד המלך, שחברנו חבר הכנסת יעקב כץ דיבר עליו, איזה ערך עצום הקנה העם היהודי לשירות בצבא. איך אלפיים שנה התגעגעו לדבר הזה. ברשותכם, אקרא עוד כמה שורות מגדול משוררי ישראל בדורות האחרונים, אורי צבי גרינברג, שמדבר בספרו "ספר הקטרוג והאמונה" על הכיסופים של העם היהודי הזה, המושפל והנרדף והוא אבק אדם בגלויות, ואין לנו מדינה, ואין לנו צבא – איך אנחנו מייחלים לשעה, לרגע, לדור שבו יקום מקרבנו צבא שבו חייל יהודי ילבש מדים, שבו מישהו יוכל לנקום את נקמתנו, שלא נהיה נרדפים כעלים ברוח בשבעים אומה ולשון. הוא מדבר בשיר שנקרא "כד מטיא שעתא" – "עוד תבוא השעה", הוא אומר: "מקרבנו יקום הנוקם ובדמיו הוא יישא לידי מעש אכזר". אבל מעבר לתקווה, לתפילה שיבוא מי שיילחם את מלחמות היהודים, שיבוא מי שיגן על העם היהודי, כמה שורות שמדברות על הגעגועים, הכיסופים של העם הזה שיהיו לו חיילים. והוא כותב על הילדים היהודים, שילדי הגויים במזרח-אירופה מכים אותם, רודפים אותם, לועגים להם: "וכל אחד מאתנו, היהודים הקטנים עד ברכיים, השתוקק לנקמה באויבו השליט, שגם לו יהא מלך גדול, שגם לו יהיה חיל. והריח למדי חייל יהודי שאיקלע לביתו" – שנקלע לביתו – "ואם זכה, והיה זה אחיו, דודו או קרובו, ושלף את חרבו מן הנדן ונצנץ בעיניו לה, וחבש לראשו הקטן את כובעו הגדול, ומאוד חם היה אז לזה הגוף הקטן, כבתמוז במו יער עבה". איך אנחנו לוקחים את תקוות הדורות הזאת שיהיה צבא יהודי, שיהיו חיילים יהודים ומדיהם ונשקם וחרבם וכבודם ויכולתם לנקום נקמת דם ישראל השפוך? איך אנחנו פורטים את זה לפרוטות של כדאיות כלכליות לשים חיילים כסוהרים בבתי-הסוהר? בעוד כשבועיים נציין את כ"ה בשבט, יום הירצחו של אברהם שטרן, יאיר, מחולל לח"י. הוא כתב: "חייל יהודי מתפלל ברובה". לא מתפלל באזיקים, לא מתפלל בשלשלאות של אנשים שהוא צריך לשמור עליהם בבית-הסוהר. תפילת החייל היהודי ברובה, זו היתה תקוות הדורות. ובפרקמטיא הקטנה של לחסוך עוד 100 תקנים, עוד 1,000 תקנים, להמיר משכורות של סוהרים במשכורות של חיילים – לכאן הגענו. אנחנו במדרון, משום שיש מגמה לקחת יותר ויותר מקצועות ממשלתיים – וכבר קבע בית-המשפט העליון שהמדינה אחראית לספק את השירות, אז אם לא היה אפשר להפריט את בית-הסוהר אז בואו נמסור אותו לעובדי קבלן. ואם עובדי קבלן יקרים מדי כי הם משתכרים שכר מינימום, אז בואו נפריט אותם עוד יותר וניתן אותם לחיילים, שגם שכר מינימום אינם משתכרים. אנחנו מדחי אל דחי. לא נותנים לאנשי שירות בתי-הסוהר, אלה המשרתים שם דרך קבע, לשמור על הכלואים, כי הם יקרים מדי. לא הולכים אפילו לקבלנות, להפרטה, משום שבית-המשפט העליון אסר על כך, ובדין אסר על כך. אבל אנחנו אפילו לא לעובדי קבלן ולא להפרטה – עכשיו ניקח את הכי זולים. והכי זולים, למגינת לבנו, לשיברון לבנו, הם חיילים, כי הם עולים 350 שקל לחודש. לכן פורטים את תקוות הדורות הזאת, את הציפייה הזאת, את המשמעות הערכית של צבא ישראל, והולכים והופכים אותם לסוהרים. כשהכנתי את הדיונים לחוק הזה ואת ההסתייגויות, זכיתי לקרוא חומר ששנים רבות לא קראתי – אינני יודע אם אי-פעם קראתי – את חוק שירות ביטחון מתש"ט, את החוק הבן-גוריוני. הוא חתום על החוק הזה יחד עם יוסף שפרינצק, יושב-ראש הכנסת. זה חוק מדהים באמת שמדבר על מהו הצבא, לשם מה הצבא, מי אמור לשרת, איך בודקים את החיילים, מה תכלית שירותם. לא קראתי מלה אחת שם לא על משטרה ולא על שירות בתי-הסוהר. מסביר החוק בפתיחתו, בתש"ט, ב-1949, חודשים ספורים אחרי הקמת המדינה – אלה השורות הראשונות בחוק: "'שירות ביטחון' פירושו – (א) שירות בכוחות הסדירים של צבא-הגנה לישראל (להלן: 'שירות סדיר'); (ב) שירות בכוחות המילואים של צבא-הגנה לישראל (להלן: 'שירות מילואים')". משטרה? שירות בתי-סוהר? איש איננו אומר שהם לא נחוצים, אבל לא לצורך זה חוקקו את חוק שירות ביטחון ב-1949, חוק שבן-גוריון חתום עליו וכנסת ישראל הראשונה הצביעה עליו. לא בשביל זה קוראים בצו, בחוק, צעירים בני 18 לשרת בצבא-הגנה לישראל, כדי להציב אותם אחר כך לשמור על רוצחים, על אנסים, על פושעים; לא כדי שיהיו סוהרים. אנחנו מחנכים צעירים כדי שישרתו בצבא כערך. אני אקרא לכם עוד כמה שורות מחוק שירות הביטחון, תש"ט. הוא חוק שראוי לעיין בו אפילו כמסמך היסטורי מעניין. החוק שבא במקומו, חוק שירות ביטחון [נוסח משולב], 1986, שהיה איזה מין יציר כפיים של ועדת חוקה, חוק ומשפט, הוא רובו הגדרות, והוא פחות מזה דבר חקיקה אמיתי. הוא אומר שפוקד רשאי בצו לקרוא לכל יוצא צבא להתייצב לרישום במקום ובזמן שנקבעו בצו; ויוצא צבא שנקרא להתייצב כאמור, חייב להתייצב במקום ובזמן שנקבעו בצו ולמסור לפוקד או לאדם שנתמנה לכך על-ידי הפוקד את אותם הפרטים ביחס לעצמו שייקבעו בתקנות; והפוקד רשאי לזמן אותו כדי לבדוק אותו, כדי לראות אם הוא כשיר לשירות ביטחון, והוא חייב להתייצב גם לצורך הבדיקה הרפואית. אבל אנחנו מגיעים עכשיו לאחד הסעיפים היותר מעניינים שיש בחוק שירות ביטחון, תש"ט, והוא אומר כך: "שנים-עשר החודשים הראשונים לשירותו הסדיר" של יוצא הצבא "יוקדשו בעיקרם, אחרי אימון צבאי ראשוני" – למה, אדוני היושב-ראש? למה, גברתי מזכירת הכנסת? 12 החודשים הראשונים בצבא – – – אחרי האימון הצבאי הראשוני, אומר בן-גוריון בחוק, "יוקדשו להכשרה חקלאית". לא לשירות בתי-הסוהר, אלא אם כן אנחנו חושבים ששם הם ילמדו לחפור; לא לשירות במשטרה, אלא אם כן שם הם ילמדו לרוץ אחרי מזיקים לחקלאות. נדמה לי שזאת לא היתה כוונת המחוקק. כותב חוק שירות הביטחון, תש"ט, החוק המקורי שעליו אנחנו נשענים כשאנחנו מגייסים חיילים לצה"ל בצבא, במסגרת הצבא: "שנים-עשר החודשים הראשונים" של יוצא צבא "יוקדשו בעיקרם, אחרי אימון צבאי ראשוני, להכשרה חקלאית, כפי שייקבע בתקנות". "אלא שלגבי" – ויש הסתייגות, לא כולם צריכים לעסוק בחקלאות. מי פטור מלעסוק בחקלאות? "אלא שלגבי יוצאי צבא שנשלחו לשרת בחיל האוויר או בחיל הים" – ששם החקלאות קשה, מטבע התווך הימי או האווירי – "רשאי שר הביטחון להורות שתקופת שירותו המיועדת להכשרה חקלאית תוקדש כולה או מקצתה לשירות באותו חיל". לא ידעו אז כנראה על חקלאות ימית ולא עסקו בגידול ציפורים באוויר. על כל מקרה, התקופה שהצבא היה צבא חלוצי – הנח"ל, כנוער חלוצי לוחם, היה חלק מרכזי בצבא – היתה בשלוש השנים הראשונות במדינה.
הם עוסקים בהכשרה חקלאית, להבנתי. גם בתקופה הראשונה, תקופת שירותה הראשונה של אשה בצבא, חיילת, ב-1949, בתש"ט – "תקופת שירותה הסדיר של אשה לאחר תקופת ההכשרה החקלאית תוקדש לתפקידים שייקבעו בתקנות". ענפי המשק – אני קורא את סעיף 3: "ענפי המשק שההכשרה בהם היא בגדר הכשרה חקלאית, והסדרים והמשטר של הכשרה חקלאית – ייקבעו בתקנות". אינני מזהה, גם בראייה של 60 ומשהו שנים אחורה, שגידול אסירים או הטלת קנסות על מהירות מופרזת בכבישים יכולים באיזו דרך להיחשב לענפי משק שההכשרה בהם היא בגדר הכשרה חקלאית המוטלת על יוצאי צבא בחוק שירות הביטחון המקורי. אבל יש התייחסות לזיקה שבין שירות ביטחון ושהייה בכלא. זה לא שמי שהמציא את החוק ב-2005 יצר משהו חדש לגמרי. נדמה לי שהוא רפרף באופן אקראי למדי על חוק שירות הביטחון, תש"ט, ואמר: או, יש פה התייחסות לכלא. ואכן אני מוצא את מה שהוא בעברית המקור של המונח "דפוק" בעגה הצבאית. מה אומר חייל, כשהוא אומר: יש לי עשרה חודשים דפוק? כלומר, ישבתי בכלא עשרה חודשים, וזה פרק זמן שאינו נספר לצורך השירות הצבאי. חייל שעבר עבירה וישב חודש בכלא, החודש הזה לא נספר לו במניין 36 החודשים שהוא חייב בהם, והוא צריך להוסיף עוד חודש, שירות נוסף. מה אומרים ב-1949? "יוצא צבא שבתקופת שירותו הצבאי היה כלוא על עבירה על-פי פסק-דין של בית-דין צבאי, או של בית-משפט, או נעדר מהשירות ללא צידוק מספיק, הרי בחישוב זמן שירותו הצבאי אין רואים את תקופת כליאתו או היעדרו כאמור כתקופת שירות צבאי, והוא הדין לגבי יוצא צבא שקיבל חופשה ללא תשלום והיה בחופשה זו תקופה רצופה העולה על 60 יום". כלומר, אם אתה בחופשה או אם אתה בכלא, לא נחשב לך. עכשיו, מה יהיה דינם של חיילים שכל שירותם היו בכלא? באופן תיאורטי אנחנו דנים אותם לשירות אין-סופי, כי כל תקופת הכלא שלהם לא נחשבת למניין שירותם, ולפיכך הם צריכים להיות עוד 36 חודשים בכלא, וגם הם לא יצטברו למניין שירותם, כי כל חייהם הם יהיו בכלא בשיטה הזאת. אני מביא בכוונה את הדברים לידי אבסורד, משום שלהבנתי לא אני התחלתי. מי שהתחיל היה זה שעקר את חוק שירות הביטחון מטעמיו ומייעודו של צבא-הגנה לישראל, מי שהלך והשתמש בצבא כקבלן כוח-אדם כדי לנצל משאבי כוח-אדם זולים וזמינים ושבויים על-פי חוק, והפך אותם, השבויים בחוק שירות ביטחון, לסוהרים בבתי-כלא אחרים. אני מבקש לסכם בכמה משפטים את ההסתייגויות שהיו לנו לחוק הזה, כדי שנדע על מה נצביע בעוד דקות אחדות. ההסתייגויות היו משני סוגים, אולי שלושה סוגים, למען היושר: כאלה שעוסקים בניסיונות לפיליבסטר אמיתי, כלומר, לקחת את לוחות הזמנים שהחוק מכתיב ואת מספר החיילים האמורים להיות מוצבים בשירות בתי-הסוהר, וליצור שרשרות תאריכיות או אריתמטיות של סדרות נסוגות של מספרים. אינני רוצה שהחוק הזה יחול עד 2015 – בואו נתחיל  מזה שהוא יחול עד מחר בבוקר, ואם לא עד מחר בבוקר אז עד מחרתיים, ובלית ברירה נסתפק גם במשהו בסוף השבוע הזה, ואם יכלו כל הקצין אז בתחילת השבוע הבא, וכך הלאה, עד 2015. כי באמת ממש לא ראוי לקחת את חוק שירות הביטחון ולעשות אותו פלסתר כל כך הרבה שנים קדימה. והסוג השני של ההסתייגויות הפיליבסטריות האלה, המעכבות, היה הניסיון לצמצם את הנזק. אם איננו יכולים להפוך את החוק כולו על פניו ולמנוע את כוונתם של אלה שמתכוונים לקחת את חיילי צה"ל ולהציבם מחוץ לצבא – במשטרה או בשירות בתי-הסוהר – ונכון מאוד אמר כאן לפני כן, בדיון על החוק הקודם, השר לביטחון פנים: למה נטפלתם רק אלינו? למה לא תגידו מלה על הפקידות שמשרתות במשרד הביטחון? כמו שאומרים אצלנו בסיעה – "יישר כוח גדול". הוא צודק, גם שם משתמשים באותן פקידות לא מכיוון שהכשרתן המיוחדת היא כזאת שמאפשרת להן שירות במשרד הביטחון – הלוא הן מוקפות כולן בפקידות אזרחיות או בעובדים אזרחיים של משרד הביטחון. באמת מאגר כוח-אדם זול, וכך מתייחסים בהרבה מאוד מובנים לצה"ל. וכן נכונים הדברים ביחס לגופים אחרים שמקבלים חיילים לשימושם, ובעיקר, ובעיקר בגלל העובדה שהם מהווים מאגר של כוח-אדם זול. זה סוג אחד של הסתייגויות, שאם איננו יכולים להדוף לגמרי את כוונת המחוקק לעשות פלסתר את חוק שירות ביטחון, לפחות נצמצם את הנזק, ובמקום שיוצבו 1,000 חיילים או 1,300 חיילים בשירות בתי-הסוהר, אנחנו מבקשים שיוצב חייל אחד, לחלופין שניים, לחלופין שלושה. וכבר אמרנו שלא דומה חייל אחד לשקל אחד בחוק התקציב, ומה שנהוג לגבי חוק התקציב, לא נכון שינהג לגבי בני-אדם. שקלים כולם דומים, בני-אדם – כל אחד לעצמו, כל אחד עולם ומלואו, וראוי שהכנסת תצביע על כל אחד בנפרד. אלא שדרישתנו זו, שלהבנתי מעוגנת היטב בתקנון הכנסת, לא התקבלה, וההצבעות פה, על-פי החלטתו של יושב-ראש הכנסת, היו בחבילות של 100 חיילים כל אחד. אני מקווה שנדע בדברים אחרים להתייחס לבני-אדם כפרטים ולא כחבילות – מי בעד 100? מי בעד 200? זה סוג אחד של הסתייגויות שהיו לנו לחוק הזה. ואחר כך היו עוד שני סוגי הסתייגויות: הסתייגויות מסוג אחד היו הסתייגויות, מה שאפשר לכנות "ברצינות". ברצינות אני חושב שאם אדם משרת על אפי ועל חמתי, או בניגוד להשקפת עולמי, אם הוא לא משרת בצה"ל אלא נשלח למשטרה או נשלח לשירות בתי-הסוהר למלא שם את תקופת שירותו, אז ראוי שהמדינה תתייחס לעובדה שהוא כבר משרת בשירות המדינה לצורך חישוב הוותק שלו. אם אותו חייל יבחר לשרת בהמשך, אחרי שהוא כבר משתחרר משירות סדיר, והוא נשאר בשירות המשטרה, יש כאלה, שלפחות יחשבו לו את שלוש השנים שבהן כבר היה שוטר לצורכי חישוב הוותק שלו. וכך אני סבור שראוי גם – זה לא נכנס לחוק הזה, כי לא החוק הזה עוסק בזה, אבל על העיקרון אני מדבר – ראוי שכך ינהגו גם במי שעושה את השירות הלאומי שלו במסגרת המשטרה או במסגרת שירות בתי-הסוהר. אם הם כבר מחליטים להמשיך בשירות המדינה, בערוצים הללו, נכון שיחשבו להם את תקופת שירותם באותן מערכות. ופה הדברים נאמרים כבחינה של הכוונה האמיתית, כי שמענו את נציג ועדת החוץ והביטחון קורא מה שהוטל עליו לקרוא, והוא אמר שכיוון ששירות במשטרה יש לו משמעויות ביטחוניות כבדות, ושירות בתי-הסוהר שומר גם על מחבלים, לכן אנחנו מציבים שם, משום ההיבטים הביטחוניים של השירותים הללו, משום כך אנחנו מציבים שם חיילים. אז אני מבקש לאתגר את האמירה הזאת בכך שמקצת מההסתייגויות שלנו מבקשות לבוא ולומר: אם חושבים שצריך שם חיילים, מצוין, אבל אם העיקרון קובע ולא הכסף קובע, אז אנחנו מבקשים שישולם לחיילים הללו שמוצבים בשירות בתי-הסוהר שכר המינימום בשירות בתי-הסוהר, השכר של סוהר מתחיל, או לחלופין השכר הממוצע בשירות בתי-הסוהר. נדמה לי שכשאומרים "לא", מתכוונים לומר שלא להיבט הביטחוני של החייל הם מתייחסים, כמו לשווי משכורתו. ואם אפשר לקנות במשכורת של סוהר אחד עשרה או 15 חיילים, כנראה זה מחיר מציאה ועסקה משתלמת, וזה מה שעושה שירות בתי-הסוהר כשהוא בא לקבל חיילים מהצבא – והדברים נאמרו כאן גם בדיון הקודם – על אפו ועל חמתו של צה"ל, בניגוד לרצונו של צה"ל, שאומר שחסרים לו אלפי חיילים רבים. והקבוצה השלישית של ההסתייגויות שהבאתי, ואולי באריכות יתירה, הסתייגויות שבאות, אולי בהומור, אולי באירוניה, לחדד את האבסורד שבחוק הזה. ולהסתייגויות האלה שייכת קבוצה של הסתייגויות – ונתחיל בעניין הזה מהסוף להתחלה דווקא – ההסתייגות שאומרת שהחוק כולו הוא חוק רטרואקטיבי. כיוון שהממשלה איחרה, והתעוררה באיחור של חודשיים לחוקק את החוק הזה, אחרי שהחוק הקודם, פג תוקפו בחודש נובמבר בשנה שעברה, ולפיכך החיילים שמוצבים היום בשירות בתי-הסוהר מוצבים שם בניגוד לחוק. הם היו אמורים לשרת בצבא, והם משרתים בשירות בתי-הסוהר בלא כיסוי חוקי. הממשלה עוברת על החוק בהיבט הזה, ולכן אולי יש איזו דחיפות לחוקק אותו עכשיו, באיחור של חודשיים, אבל אם אנחנו כבר נכנסים להיסטוריה, ומפשפשים בקרביה, והולכים לשנות אותה רטרואקטיבית ולהחיל את החוק חודשיים אחורה, מותר לפשפש גם בהיבטים היסטוריים אחרים של החוק. וכבר הערתי על זה קודם, שהנשיא שחתום על החוק הזה הוא נשיא שהיום נמצא בכלא, ולפיכך הוא בניגוד עניינים; לא יכול להיות שהוא יחתום על חוק מתוך ראייה שיום אחד הוא יהיה בכלא והוא רוצה שחיילים דווקא ישמרו עליו. שמענו שיש לו העדפות מסוימות ביחס לצבע המדים שהוא ילבש, איזה מעיל, ואיזה ז'קט, ואיזה מכנסיים, יכול להיות שהוא גם מעדיף שלא סוהרים ישמרו עליו – העדיף ברוח הקודש – שלא סוהרים ישמרו עליו, אלא דווקא חיילים, משום כבודו של נשיא. הדברים הם כמובן אבסורדיים, אבל אמרנו שאם משנים אחורה, ומחילים אחורה את החוק, אז גם שישנו לפני חמש שנים או לפני שבע שנים את חתימת הנשיא, ויחתימו את הנשיא הנוכחי במקום את הנשיא הקודם, שנמצא היום, למגינת לב כולנו, בכלא – לא משום שלא נעשה צדק, אלא משום כבודה של מדינת ישראל, שנפגע והוכתם כשמי שהיה נשיא הגיע לשם. ואני מגלגל שוב אחורה, מהסוף להתחלה ברשימת ההסתייגויות שלנו, את אלה שהן הסתייגויות אבסורדיות, רק כדי להמחיש ולהדגים עד כמה החוק הזה כולו אבסורדי. הצענו שאם כבר שלחנו חייל לכלא לשלוש שנים במקום לשירות צבאי משמעותי, אז שלפחות יהיה זכאי להטבות כלשהן בתקופה הזאת, כשהוא בכלא. אחת ההטבות שהצענו – יכול להיות שהיא לא עולה בקנה אחד עם מה שקבעה המל"ג, המועצה להשכלה גבוהה, לאחרונה. הצענו שחייל שמשרת בכלא שלוש שנים יהיה זכאי ללמוד במסלול ישיר לדוקטורט בלי להתענות בתואר ראשון ותואר שני. אבל יכול להיות שהדברים ייפסלו. על זה לא נציע הצעת אי-אמון בממשלה, אם ההסתייגות הזאת לא תעבור. הצענו גם לדון באופן פרוספקטיבי, בראייה עתידית, באפשרות שחייל שמבלה במסגרת שירות החובה שלו כמה שנים בכלא, ויום אחד, חלילה, יהפוך לעבריין, ועלול לחזור לכלא, הפעם כלקוח במקום כמטפל, שאם הוא מתנהג יפה בכלא בתקופה שבה הוא כלוא, שלפחות יזכרו לו את חסד נעוריו ויתחשבו בתקופה שהוא שירת בכלא שלוש שנים והתנהג יפה לצורך ניכוי שליש. אפשר גם לנסות לדון באוכלוסייה, שלצערנו הולכת וגדלה, של אסירים לשעבר שמבקשים לחזור לחיים הפוליטיים ולנסות לתת להם התחשבות מסוימת. כלומר, אם אתה אסיר לשעבר, שבעברך הרחוק עוד יותר שימשת כחייל שהוצב בשירות בתי-הסוהר, מעתה ואילך שירותך בשירות בתי-הסוהר יחושב לך לניכוי חלק מתקופת הקלון האורבת לפתחך. אם אנחנו סבורים שאדם שהיה בכלא יכול בכלל לחזור לכנסת, אז זה כבר לא עניין כמותי, האם הקלון שלו הוא שבע שנים או ארבע שנים. לפחות שיתחשבו בעובדה שגיהינום כבר היה לו, שבכלא הוא כבר ישב. אלה שלוש קבוצות ההסתייגויות שאנחנו מבקשים להביא. אני מקווה שהפעם יושב-ראש הכנסת יחזור בו מהחלטתו הקודמת ולא ינסה להצביע על חיילי צה"ל בחבילות חבילות. אם אפשר לקבל החלטה כזאת לגבי תאריכים, כי לצורך העניין, לכאורה, כל הימים דומים, אם כי כל יום בכלא, בין שאתה אסיר ובין שאתה סוהר, בוודאי הוא יום קשה. הוא לא יום פשוט, הוא לא יום שאדם מסיים אותו בתחושת סיפוק כמו חייל שמילא את שליחותו ביחידת שדה או ביחידה עורפית. נדמה לי שבאמת אי-אפשר להשוות את הסיפוק שיש לחייל שמרגיש שהוא עשה משהו בשביל המדינה עם מה שאנחנו מטילים על חייל בשירות בתי-הסוהר, עם מה שהוא נחשף לו שם, עם עולם העבריינים שהוא נחשף לו שם. באמת אני אומר בגילוי לב, בלי קשר לשכרו של החייל, באמת, לא בשביל זה אנחנו שולחים חיילים לצה"ל, שייחשפו לעולם העברייני הזה של הכלא, לעולם אלים ורצחני ונרקומני ואלכוהולי וסוטה. למה אנחנו שולחים את החיילים לשם, בשביל הדברים האלה? בשביל לחסוך כמה מיליוני שקלים? הדברים אינם ראויים. אני מקווה שהכנסת תקבל לפחות מקצת ההסתייגויות שלנו ונוכל להשפיע על החוק. תודה רבה.
תודה, אדוני היושב-ראש. גם ההחלטה הזאת, בדומה להחלטה בהצבעה על חוק הצבת חיילים במשטרת ישראל, מנוגדת, להבנתי, לתקנון. התקנון קובע שיש להצביע על כל הסתייגות, וכך כתוב גם בדף ההסתייגויות המונח לפנינו, שעל כל הסתייגות ועל כל תאריך יש להצביע – – –
זה נכון, אדוני היושב-ראש, אבל כל יום בכלא נמשך להם כמו ארבעה ימים בחוץ.
אני לא משתתף ולא מביע את דעתי על ההצבעה הזאת, אתם תעשו מה שאתם רוצים.
אנחנו מדברים על הסתייגות מס' 5?
בעיון מחדש בהסתייגות, זו הסתייגות מטומטמת, ואני מבקש למשוך אותה.
אדוני היושב-ראש, תודה, אדוני השר, חברי חברי הכנסת, בשעה זו מסתיים מסע הלווייתו של אחד מגיבורי ישראל, אהרן דוידי, שנפטר בשבת. דוידי של הצנחנים, של פעולות התגמול בשנות ה-50, של קרב תמד וקרב המיתלה, וכיבוש שארם-א-שיח' בששת הימים וההגעה לתעלת סואץ. תת-אלוף, קצין צנחנים ראשי, מפקד שתמיד הסתער בראש חייליו, מעוטר גבורה, ואדם צנוע ועניו מאוד, בורח מהתהילה, וגם ספרא וסייפא אמיתי, למדן ומלומד; את הדוקטורט שלו הוא עשה הרחק משדות הקרב, באוניברסיטת לונדון, וכל שידוע לי לא במסלול ישיר לדוקטורט, אלא בעמל אקדמי אמיתי של שקדנות ומחקר, והוא הרצה באוניברסיטת תל-אביב על תרבות דרום-מזרח אסיה. דוידי היה נאמן לעם ישראל ולארץ-ישראל עד יום מותו, ולאורו נלך. לעניין הצעת האי-אמון – שמעתי מקצת דבריה של חברת הכנסת זהבה גלאון, ואכן, כדבריו של שר האוצר אחריה, מרצ סובלת מאובססיה בנושא ההתיישבות והיישובים היהודיים ביהודה ושומרון. שלוש דקות או דקה וחצי כבר לא יספיקו לניתוח התופעה הזאת, של אנטי-ציונות הולכת וגוברת בקרב השמאל הרדיקלי בישראל, אבל השורה התחתונה היא המחייבת. כש"שלום עכשיו" יוצאת למאבק להחריב יישוב בארץ-ישראל, היא צריכה להביא בחשבון שבסוף הדרך, בסוף המסלול המשפטי שהיא מובילה כדי להחריב יישוב, יהיו לנו שני יישובים, ואם היא סבורה שהיישוב שהיא רוצה להחריב הוא בלתי חוקי, היא חייבת להביא בחשבון שבסוף המסלול יהיו שני יישובים כשרים למהדרין וחוקיים. גם זה ראוי שהשמאל הישראלי יביא בחשבון, ועל כן הוצאתי היום הודעת ברכה על פשרת מגרון המסתמנת, והבעת תודה ל"שלום עכשיו" על מאמציה בפיתוח ההתיישבות היהודית בארץ-ישראל. אם הם ימשיכו כך, עוד יהיו לנו הרבה אלוני-מורה, כמו שאמר אביו של השר בגין, שהוביל את הפשרה הזאת. תודה רבה.
אדוני היושב-ראש, בקווי היסוד של הממשלה הזאת צוין כי הממשלה תשמור על צביונה היהודי של המדינה ומורשת ישראל. נראה לי שזה חשוב מאוד. חשבתי פעם שזה אולי מיותר, אבל החלטת הממשלה מהיום, שההחלטה הזאת של קווי היסוד שלה מצוטטת בה, בנושא אתרי המורשת הלאומית, היא פתיח לזה שאתר "חומה ומגדל" בגן-השלושה הוא אתר מורשת לאומית, אבל קבר רחל – לא; שבית-פיק"א בראש-פינה הוא אתר מורשת לאומית, אבל מערת המכפלה – לא; שטחנת הרוח בימין-משה היא אתר מורשת לאומית, אבל קבר רחל – לא. אדוני היושב-ראש, שדולת ארץ-ישראל, עם 42 חברי כנסת ושרים נוספים התומכים בה, תודיע לראש הממשלה, שאם קבר רחל ומערת המכפלה אינם כלולים במורשת הלאומית שלו, אולי הוא איננו ראוי לשאת את המורשת הלאומית הזאת בגאווה. איך ייתכן שבזמן שהערבים דורשים מאונסק"ו לכלול את מערת המכפלה באתרי המורשת הפלסטיניים, הוא מוחק את מערת המכפלה מהרשימה שאושרה? את זה נדמה לי שאפילו חברי ליכוד אדוקים מאוד לא יוכלו להבין.
תודה, אדוני היושב-ראש, תודה, אדוני השר. הבעיה כמובן איננה מיוחדת רק לכפרים דרוזיים. לאחרונה נתקלנו בכמה אירועים שבהם, כשנהרסו מאחזים ביהודה ושומרון, באו באישון לילה, פגעו בציוד, הרסו את הבתים על תכולתם, הציוד נפגע והתפזר בלא כל שליטה. גם אם הסמכות – לא במקרה הזה ולא ביהודה ושומרון – היא לא של משרדך ישירות, מדוע לא תפרסם נהלים מדויקים איך הורסים בית שהוצא עליו צו? ואז זה יחייב את כל הרשויות שנוגעות בכך, בין שזה משרד הביטחון, בין שזה משרד הפנים.
אדוני היושב-ראש, תודה, רבותי השרים, חברי חברי הכנסת, את הצעת החוק שהצמדתי להצעתו של חבר הכנסת מגלי והבה הגשתי בכנסת השבע-עשרה וגם בכנסת הנוכחית. אבל תמיד היו הצעות חוק דחופות יותר, אולי לא פחות חשובות אבל דחופות יותר, ולכן לא העליתי אותה אף פעם להצבעה. אמרו חכמינו, "דין פרוטה כדין מאה". ואם הדבר הזה היה נכון אז, הוא נכון גם היום. אינני מבין מדוע ממשלת ישראל תרשה לעצמה למחול על פרוטותיהם של עניי ישראל. אם יש שני עקרונות שצריכים להנחות אותנו בסוגיה הזאת, זה העיקרון המשפטי שקובע שאסור לעשות הון שלא במשפט. וכאשר רשת שיווק גדולה מעגלת תמיד לטובתה, בהיעדר מטבעות – כי מדינת ישראל החליטה כבר לפני עשורים שיותר יקר לה לייצר מטבע אגורה מאשר שווי האגורה עצמה, וכך הוחלט גם על מטבע של 5 אגורות, והן הוצאו מהמחזור ואי-אפשר לתת עודף בפחות מ-10 אגורות. ולפיכך המדינה החליטה למחול על אגורותיהם של האזרחים ולהעשיר בעיקר את רשתות השיווק הגדולות. אצלן הסכומים הללו מצטברים לרבבות שקלים מדי יום ולמאות אפי שקלים מדי שנה. אבל כל אדם מרגיש שהוא יהיה טרחן אם בתור בסופרמרקט הוא יתחיל לדרוש את 3 או 4 האגורות שלו שהוא לא מקבל; ואלה שאחריו בתור ילחצו: למה אתה נודניק, למה אתה מפריע לנו; וכך, בסופו של דבר, רשת השיווק הגדולה היא זאת שנהנית. אבל לא רק עשיית הון שלא במשפט היא עיקרון שהיה צריך להנחות את הממשלה בעניין הזה; גם אמת בפרסום צריך. העיקרון של אמת בפרסום צריך להנחות אותה. יצרן או משווק שמציג מחיר שהוא איננו מסוגל לתת עודף ממנו, והוא עושה זאת ביודעין, מונה את הבריות. נדמה לי שאל לה לממשלה לתת גיבוי לשתי העבירות הללו על החוק ועל העקרונות. ולכן איני מבין מה הטעם שמתנגדת הממשלה לחוק הזה. תודה רבה.
– – – אם הוא קונה מוצר אחד, לא עשרה.
תודה. אדוני היושב ראש, אדוני השר, חברי חברי הכנסת, היה מרתק לשמוע את קודמי, חבר הכנסת ברכה, סוקר את נאומו של אבו מאזן בקהיר. נדמה לי שוועידת שרי החוץ של הליגה שהתכנסה שם לא עסקה בעיקר לא בפלסטינים ולא באירן, אלא בסוריה, אבל ההתעלמות שלך מהטבח שעורך אסד באלפי אזרחיו הוא כנראה חלק ממה שנקרא הסולידריות הערבית. על כל פנים, אני אבקש להתייחס – – –
אחר כך, אחר כך. חבל על הזמן שלי.
לאחר מכן. אבו מאזן נאם בתחילת השבוע בפני שרי החוץ של הליגה הערבית, ואכן אמר שהשיחות בירדן נכשלו, האשים, כמובן, את ישראל, ואיים לפנות לאו"ם. ומה עונה נתניהו? תשובת נתניהו היא דו-פרצופית קלאסית. כלפי חוץ הוא קשוח. הוא אומר: מה אומר אבו מאזן? תשובתו היא מכשול לשלום, הוא מסרב לשבת למשא-ומתן, אבל הוא מתחבק עם ה"חמאס" והוא זוכר שה"חמאס" נתמך על-ידי אירן. מצד שני אומר אבו מאזן שנתניהו הציע להם בשיחות בירדן להקפיא שוב את הבנייה הממשלתית ביהודה ושומרון. זה לא הספיק, כמובן, לאבו מאזן, אבל אם נתניהו הסכים לכך זה רק אומר איך הוא קשוח כלפי חוץ ואיך הוא מוכן להיכנע כלפי פנים, כלפי אבו מאזן, בשיחות עמם. הערבים הולכים לאונסק"ו ודורשים להכיר במערת המכפלה כאתר מורשת פלסטיני, מה שמלמד אותנו שאין חוצפה שאין חוצפה גדולה הימנה. אתר מורשת פלסטיני. אבל ממשלתך, אדוני השר, אתמול, לא כללה את מערת המכפלה ברשימת אתרי המורשת הלאומית שלנו. התירוץ היה שלא צריך להשקיע בה כספים כרגע.
אבל אם נניח שלא צריך הרבה כסף למערת המכפלה עכשיו, תקצו שקל השנה, אבל אל תסירו את מערת המכפלה מרשימת אתרי המורשת שלנו, ולא תעמדו ככלי ריק מול התביעה הפלסטינית שדורשת לכלול את מערת המכפלה באתרי המורשת שלהם. מול התביעה הפלסטינית כשהם ילכו לאו"ם והם יאמרו פלסטין כולה שלנו, צריכה לבוא ישראל ולהגיד ארץ-ישראל כולה שלנו; לא להתחמק מאחורי טיעונים משפטיים – אלה לא שטחים כבושים, אלה שטחים בתפיסה לוחמתית – אלא לבוא ולומר את האמת, האמת שבזכותה הכיר בלפור בזכותו של העם היהודי, האמת שבזכותה הכיר חבר הלאומים בזכותו של העם היהודי. לבוא ולומר לאו"ם מול תביעת אבו מאזן, לבוא ולומר לו מול תביעת בעלות פלסטינית על ארץ-ישראל, אומרת לכם מדינת ישראל: ארץ-ישראל שייכת לעם ישראל. זו היתה התשובה הראויה לנתניהו על נאומו של אבו מאזן בקהיר. תודה רבה.
נכבדי היושב-ראש, רבותי השרים, חברי חברי הכנסת, אפשר להתחיל כך: סיפור המעשה בילד מוחמד א-דורה בצומת נצרים בראשית האינתיפאדה השנייה ידוע לכול, אבל אולי נכון יותר לפתוח בעלילת הדם שנקראת פרשת מוחמד א-דורה – סיפור המעשה אינו קיים; יש כמה וכמה סיפורי מעשיות, גרסאות שונות ואמיתות שונות. אנחנו יודעים מה ניסתה רשת הטלוויזיה הצרפתית, שסיקרה את האירועים, לספר בקטע הטלוויזיה הקצר, המזעזע, איך חיילי צה"ל יורים בילד שאביו מנסה לגונן עליו בגופו עד שהילד נהרג, והשורה התחתונה של הטקסט שליווה את הסרטון, של הכתוביות, של הקריינות, של זוויות הירי, של סדר העריכה של קטעי הצילום, היה כזה שהמשמעות: חיילי צה"ל רצחו בדם קר את הילד. בימים ההם של תחילת האינתיפאדה השנייה הזדרז משום מה דובר צה"ל, וקיבל עליו אחריות והביע צער. עברו ימים אחדים, נעשה גם תחקיר מסודר, והתחילו לעלות סימני השאלה, אבל זה לא קרה עד שהפיזיקאי נחום שחף ופיליפ קרסנטי וד"ר יהודה דוד קמו, בחנו את שאלות היסוד של עלילת הדם הזאת, של המיתוס העולמי שתפח לממדים מפלצתיים ממש, והוכיחו כי חיילי צה"ל ממקום עמדתם בצומת נצרים לא יכלו לפגוע בילד. עלו שאלות עמוקות יותר: האם בכלל נהרג ילד בשם מוחמד א-דורה? האם הוא שנקבר? הילד היחיד שהובא לבית-החולים בעזה הגיע בסביבות 11:00; הילד באירוע צומת נצרים היה בשעות אחרי-הצהריים או אחרי-הצהריים המוקדמות – יש יותר מחורים גדולים ברשת עלילת הדם הזאת. ובכל זאת, מדינת ישראל במשך שנים ארוכות לא קמה, היא עצמה, לתבוע תביעת דיבה את הטלוויזיה הצרפתית על סיפור הילד ועל ההאשמות של מדינת ישראל ברצח של מוחמד א-דורה. היה צריך שיקומו אנשים פרטיים, שהכתם הזה של עלילת הדם בער בהם, צרב בהם, והם נרתמו למשימה; לקחו אותה עליהם. כאילו אפשר לשנות את תודעת העולם, גם אם נוכיח בהוכחות פורנזיות, בהוכחות משפטיות, שלא יכולנו להרוג את הילד באותו יום, באותה עת. אבל בסופו של דבר, מה שהוסיף את הנדבך המשפטי האחרון היה אולי דווקא תאוות הבצע של אביו של הילד, שתבע תביעת דיבה את ד"ר יהודה דוד, שהוקיע את השקר הגלוי של אביו של הילד, שטען שגם בגופו יש סימני ירי של חיילי צה"ל שפגעו בו. הוא זכר שכמה שנים לפני כן היה זה הוא, ד"ר יהודה דוד מ"תל-השומר", שניתח את אביו של מוחמד א-דורה, כי אנשי ה"חמאס" בעזה פגעו בו בסכינים, בגרזנים, והוא זה שתיקן, או ניסה לתקן, נזקים בעצבי היד שנפגעה בידיהם – אותה יד שאביו של מוחמד א-דורה נופף לעיני המצלמות, ואמר: גם בי ירו חיילי צה"ל, לא רק בבני. אז בית-המשפט הוכיח וקבע שאכן ד"ר יהודה דוד צדק, והתביעה הוסרה. אני מקווה שממשלת ישראל תתגייס כולה עכשיו להחזיר את הוצאותיו המשפטיות של ד"ר יהודה דוד, ותעשה חשבון לאחור – האם צדקה בכך שלא היא הגישה את תביעת הדיבה נגד רשת הטלוויזיה הצרפתית. תודה.
קלוד זלצמן מתלונן על אותו דבר. זה שעשה את – – –
אדוני היושב-ראש, אדוני השר, חברי חברי הכנסת, שוב לפנינו שיעור מאלף בהבנת הפתגם התלמודי "כל הפוסל במומו פוסל". כותרת הדיון נכונה, רק העובדות הפוכות. בדרום הר-חברון בתחום שמורת טבע מוכרזת הסכמית, כפי שאמר חבר הכנסת דב חנין, פלישה של ערבים לתחומי השמורה ובנייה בה. בג'בל-טמון, בתחום שמורת טבע באזור B, השתלטות של ערבים על שטחי שמורות מוכרזות. ערבים הבטיחו לשמור אותן. הבטיחו, התחייבו במסגרת אותם הסכמים שהעבירו לשליטתם האזרחית את שטחי B, אבל איש לא התיר להם לבנות בתחומי שמורות טבע. אבל אי-אפשר לומר שהערבים מפלים לרעה רק את שטחי B, ושם הם פולשים לאדמות שהן אדמות מדינה או אדמות מוכרזות כשמורות טבע; ודאי שבשטחי C יש השתלטות פראית, אידיאולוגית או סתם רכושנית או פלילית על אדמות מדינה, על אדמות ציבור ועל אדמות בבעלות יהודית פרטית. גם כאן, בלי להתייחס לזיהוי אם זה פרטי, אם זה אדמת מדינה, אם זה שמורת טבע, כך בנחל-כנא, כך בנצר שבגוש-עציון. אי-אפשר כמובן להבטיח שמדובר רק במדיניות שמיושמת בקנה מידה תעשייתי, במימון זר, במימון אירופי, של מדינות ושל עמותות שמעודדות את הערבים לעזוב את שטחי A ו-B ולהתיישב בשטחי C ולבנות שם בנייה בלתי חוקית. ומקימים להם מבני ציבור כדי לעגן את אחיזתם בקרקע לא להם. כל הפוסל במומו פוסל. מי שבא היום לטעון שיהודים משתלטים על אדמות B, עושה תמונת ראי של מה שהוא מכיר שעושים הערבים בשטחי C. אבל לא רק שם, כאמור, אלא גם בשטחי B בניגוד לחוק. וכולנו מכירים את תמונת המצב בתחומי "הקו הירוק", בנגב, בגליל ובירושלים. עשרות אלפי מבנים, מאות אלפי דונמים שנשדדו מהמדינה על-ידי קביעת עובדות בשטח, על-ידי בניית עשרות כפרים, ומביאים כמובן עדויות שהכפרים הללו נמצאים שם מששת ימי בראשית. אני יכול להעיד רק על מה שקרוב ללבי ולעיני, בדרכי יום-יום מביתי בכפר-אדומים אל הכנסת אני רואה את הכפרים הבדואיים הצומחים עם תביעות בעלות על שטחי מדינה בשטחי אש, במרחק של 25 מטר מציר ראשי, מכביש מס' 1, בנייה קשיחה במימון אירופי, במימון עמותות איטלקיות, במקרה הזה, שבנו שם בית-ספר. אבל אין שם מספיק ילדים בשביל לאכלס אז מביאים לשם ילדים בהסעות. ילדים שהוסעו קודם לבית-ספר קיים באזור אבו-דיס – כל זה על אדמות מדינה שאיש אינו מתווכח על כך שהיא אדמת מדינה, אבל נשבעים שהכפרים הללו – אפילו נתנו להם שם לאחרונה: כפר אל-אחמר – אל-אחמר הוא חאן, מעלה-אדומים העתיק, אבל נשבעים שהם היו שם מאות, אולי אלפי שנים קודם – תמיד היו שם בדואים. מה לעשות, אני הגעתי לכפר-אדומים לפני 30 שנה, ואני יכול להעיד שלא היה שם אף אחד – בדואי אחד לא ישב לאורך הכביש הזה. פעם בשנה היו רועים כמה גמלים או עדרי צאן נודדים, שהיו עולים בעונת היובש מבקעת-הירדן או מדרום הר-חברון, ומשתמשים באזורי מרעה, אבל מעולם לא היה שם מאהל, שלא לומר הרים של צריפים, וכך בנגב וכך בגליל. ולכן הטענות שאנחנו שומעים היום על השתלטות כביכול של מתיישבים על שטחי B הן באמת הסבר מובהק לאותו פתגם תלמודי שאומר: כל הפוסל במומו פוסל. 120 שנה מתחוללת מלחמה על אדמת ארץ-ישראל. חבר הכנסת גאלב מג'אדלה נתלה קודם באילנות של אבות הציונות, והזכיר לנו שאבות הציונות אמרו שזה לא ציוני להשתלט על אדמות. אני שמח שאתה שייך למפלגה שמגדירה עצמה כמפלגה ציונית – מפלגת העבודה, שהקימה את מדינת ישראל, ואני רוצה רק להזכיר שגואלי הקרקעות הגדולים שהיו שייכים לאותו זרם פוליטי של הציונות הסוציאליסטית בשנים שלפני קום המדינה, כאשר גואלי האדמות הגדולים, ששמו לעצמם למטרת חיים לקנות אדמות מערבים וליישב עליהן יהודים – זו היתה הציונות. אבל גם אז האשימו אותם בנישול.
לקנות, אבל אני מזכיר לך, ומצטט את ההאשמות הידועות, שגם אז הציונות היתה מנשלת, כי אמרו: קניתם אדמות מאפנדים עשירים בלבנון או בסוריה או בעבר-הירדן, ונישלתם את האריסים העניים שישבו על האדמות האלה. אז שילמו פעמיים – פעם לאפנדי ופעם לאריסים, כשפינו אותם מהקרקע.
חבר הכנסת מג'אדלה, לא שמעת את עיקר דברי? אמרתי שכל הפוסל במומו פוסל, כיוון שאתם מעתיקים את תמונת הראי של מה שעושים ערבים בנגב, בגליל, בירושלים ובשטחי C, ומנסים לטפול דפוסי התנהגות דומים על מתיישבים יהודים בשטחי B, רק שזה לא עולה בקנה אחד עם המציאות – לא עם המפות ולא עם המדידות ולא עם הבעלויות. הטענה היא טענה, אבל אני אומר שהטענה הזאת מועלית כנגד הציונות כבר 120 שנה. יש סכסוכי קרקעות, יש מלחמה אמיתית על הקרקעות, יש גם מלחמה על ארץ-ישראל, שיש לה היבטים טריטוריאליים וגיאוגרפיים – זה הכול נכון, אבל שורש הסכסוך הוא אחר. יש כאן באמת מאבק נגד הציונות; לא נגד עיוותים של הציונות אלא נגד הציונות, שבאה ליישב יהודים בארץ-ישראל, עם ערביי ארץ-ישראל, שבאים ואומרים: אתם זרים, אתם מנשלים, אתם באים מבחוץ, ארץ-ישראל שייכת לערבים. אני באתי מהאסכולה שארץ-ישראל שייכת לעם ישראל. לשמחתי, האסכולה הזאת מנצחת, ולא תקום מדינה ערבית ממערב לירדן לנצח. תודה רבה.
אם אפשר להעביר את זה להמשך דיון לוועדת החוץ והביטחון – אולי נקבל מהם מידע.
אדוני השר – – – 80% מהתלונות בלי לבדוק.
– – – השר, אתה לא עונה לעניין אף פעם.
תודה, אדוני היושב-ראש, תודה, אדוני השר. נודע לי כי בניגוד להנחיית ראש הממשלה בנימין נתניהו בקדנציה הראשונה, שאין להוציא משרדי ממשלה מירושלים, יש כעת תוכנית להוציא מירושלים את מינהל התכנון של שירות בתי-הסוהר ולמקמו במתחם בתי-הסוהר ברמלה. רצוני לשאול: 1. האם המידע נכון? 2. אם כן – האם התקבל אישור ראש הממשלה להעברה זו? 3. מה ייעשה לביטול ההחלטה? תודה רבה.
כן. אדוני השר, לצערי, כהרגלך אתה לא עונה על השאילתא. בשנת 1976 היתה החלטת ממשלה להעביר את נציבות בתי-הסוהר מתל-אביב לירושלים, ומה שנותר היה מינהל המשק של שב"ס. ב-1996 תכנן אחד מקודמיך בתפקיד, השר לביטחון פנים אביגדור קהלני, להוציא את כל הנציבות מירושלים ולהעביר אותה לרמלה. ראש הממשלה התערב ומנע את זה במכתב ישיר של ראש הממשלה לקהלני, שאוסר עליו להוציא איזשהו חלק מהנציבות. עכשיו יש תוכנית להוציא את מינהל התכנון. פנו אלי עובדים באותו מינהל, שבוודאי מהססים להיחשף, כי הם יודעים שהולכים להוציא אותם, אבל אם הם יתלוננו יפטרו אותם. היתה פנייה באמצעות נציג עיריית ירושלים, דוד הדרי, שיצר עם מנכ"ל העירייה פנייה לנציב, לאהרן פרנקו, והוא אמר: לא דובים ולא יער; אדרבה, יש תוכנית למצוא מקום חדש לנציבות בירושלים, כפי שאמרת. אבל ברמלה מקימים עכשיו קרוונים לטובת מינהל התכנון. או שאינך יודע מה קורה בחצרך, או שאתה מדווח שלא כהלכה לכנסת.
– – – ברמלה כשראש הממשלה אסר על כך? ראש הממשלה אסר להוציא יחידות מירושלים.
תודה רבה. אדוני היושב-ראש, אתמול התקיים במרכז מורשת מנחם בגין ערב מרגש מאוד לציון 20 שנה לפטירתו של ראש הממשלה מנחם בגין. נהוג אצלנו ש"אחרי מות קדושים אמור", ולכן לא היו באותו ערב אזכורים רבים מדי של העקירה והגירוש של מתיישבי צפון סיני, ואופירה, ונביעות, ודי-זהב. אבל אחרי הצהריים שמענו את בנו, ייבדל לחיים ארוכים, השר בני בגין, מדבר על פשרת מגרון, והיה נדמה לי שיש איזשהו קו אופי משפחתי כמעט שמקל ראש בעקירה ובהריסה, משום שמשפט אחד באותו הסכם פשרת מגרון הוא בלתי נסבל מבחינת המתיישבים, וגם מבחינת כל מי שתומך בהתיישבות. אם אכן מדובר באדמות נפקדים, ואין סיבה משפטית להרוס את הבתים שהוקמו על השטחים הללו, אין שום צורך להתעקש על תוספת המשפט שלאחר בניין יישוב הקבע ייהרסו המבנים. יש להתיר את זה לבית-משפט השלום או לבית-המשפט המחוזי. תודה רבה.
תודה. אדוני היושב-ראש, גברתי השרה, חברת הכנסת וילף, הצעת החוק הזאת מבקשת להשיג איזון בין הגנה על בעלי-חיים והגנה על בני-אדם. לדעתי היא סטתה לכיוון ההגנה על בעלי-החיים, ומשאירה מרחב נרחב למדי של בני-אדם שיהיו חשופים לסכנות כתוצאה מהתיקון המוצע הזה בחוק. לכלבת אין ריפוי. מחלת הכלבת היא מחלה ממיתה. כל אדם שחלה בה עד היום בהיסטוריה האנושית מת. הדרך היחידה למנוע מחלה היא חיסון האדם מבעוד מועד, אם אני יודע שהוא ננשך או נפגע על-ידי בעל-חיים נגוע בכלבת או על-ידי בעל-חיים בלתי ידוע. לפני שנים אחדות, עוד כשהייתי קצין הרפואה הראשי, מת חייל מכלבת. מקרה נדיר. אנחנו אפילו לא יודעים להגיד איזה בעל-חיים נשך אותו. בשנתו, באוהל ברמת-הגולן. החייל מת. לא היה אפשר להציל אותו. מה שעלול להיווצר מהחוק הזה – שהממשלה תומכת בו, להפתעתי – הוא שאנשים שחוששים שהכלב שלהם ימות בהסגר או יסבול בהסגר – אין לי ספק ששני הדברים האלה קורים. אבל אם הוא מת, שולחים את המוח שלו לבדיקה. אם יש גופיפי נֶגְרִי במוח, מחסנים. אם אין גופיפי נגרי, או לא נתגלו נוגדנים בדמו של הכלב הנושך, אין צורך לחסן. אבל אם אדם, מתוך צער בעלי-חיים אמיתי, ישמור את הכלב בבית, ויבוא לתחנת ההסגר רק שעתיים לפני תום עשרת הימים הנקובים בחוק ויגיד: הנה הכלב; לפני עשרה ימים הוא נשך. תראה, הוא בריא וחזק, מכשכש בזנב, מבסוט, מצביע נכון בבחירות, מה שאתם רוצים, כל הסממנים של כלב בריא – הווטרינר יפטור אותו מחובת הסגר. וזה נפלא. אבל אם במהלך עשרת הימים האלה הכלב ברח מהבית, ברח מחזקתו של בעליו, ועכשיו הוא איננו, צריך לחסן את הנשוך. כי אין לי נוגדנים, אין לי גופיפי נגרי במוח. הוא בחזקת אדם שננשך על-ידי בעל-חיים בלתי ידוע, והננשך, האדם שנפגע, יהיה חשוף עכשיו לשש זריקות מאוד מאוד לא תמימות, בתוך הבטן, במרווחי זמן במשך כחודש וחצי. אף אחד לא רוצה לעבור דבר כזה סתם. מתוך זה שאנחנו רוצים להגן על בעלי-החיים אנחנו עלולים לחשוף אוכלוסייה של בני-אדם – – –
זה אנחנו לא יודעים, אנחנו – – –
חבר הכנסת נסים זאב, אנחנו לא יודעים אם לכלב יש או אין כלבת. אם היינו יודעים, היינו הורגים את הכלב ומחסנים את האדם. ההסגר בא להשגיח בתנאים מבוקרים, למנוע בריחה של בעל-החיים, להמתין עשרה ימים, כי באמת, במשך עשרה ימים, אם הכלב חולה – נדע את זה: הוא ימות או יפתח סימני מחלה קיצוניים, נוכל להמית אותו, לבדוק אותו. על כל פנים, אני חושש – – –
אפשר לבדוק נוגדנים, אבל אין חובה בחוק לבדוק. אין הצעת תקציב על חשבון מי תהיה בדיקת הנוגדנים הזאת, היא בוודאי לא זולה מאוד. ולכן אני חושש שבהסכמה הזאת של הממשלה אנחנו חושפים או פותחים פתח גדול מאוד של אנשים שלא ירצו לשים את הכלב שלהם בהסגר, ישמרו אותו בבית. אם הכלב יברח, אנשים נמצאים בסכנה. תודה רבה.
עבודה, רווחה ובריאות. אני רוצה את בני-האדם, להגיע אל הלב.
אדוני היושב-ראש, תודה, גברתי השרה, חברי חברי הכנסת, כמעט בהמשך ישיר לרוח הדברים שדיברתי עליהם קודם, האיזונים שבין טובת בעלי-החיים וטובת בני-האדם. במסגרת הרצון האמיתי, הכן, הנכון, שאני יכול לתמוך בו, להגן על בעלי-חיים, לשמור על זכויותיהם, להגן עליהם מפני התעללות, אנחנו הולכים ופוגעים ביכולות המחקר הרפואי והמדעי במדינת ישראל. ניסויים בבעלי-חיים הם נדבך הכרחי, שאי-אפשר לבטל אותו, אי-אפשר לוותר עליו, גם בהתפתחויות המדעיות החדשות ביותר של יצירת מודלים ממוחשבים שמדמים תגובות פיזיולוגיות של גוף האדם. כשאנחנו מפתחים תרופה או מכשיר, או מִשְׁתָּל, איננו יכולים לדעת – אחרי שבדקנו את התרופה הזאת במבחנות ובדקנו את הריאקציות הכימיות שלה ולמדנו על כל ההשפעות התיאורטיות שלה על גוף האדם, השלב הבא יהיה חייב להיות ניסוי על בעלי-חיים כדי לדעת אם התרופה, למרות התיאוריה, איננה ממיתה את בעל-החיים, איננה גורמת לו לתחלואה קשה. וגם אז, עדיין איננו יודעים לבטח מה תהיה ההשפעה על בני-האדם. השלב הבא יהיה כמובן ניסוי מבוקר, קטן-היקף, על בני-אדם. ולאחר מכן ניסוי בטיחות רחב יותר. מה שנקרא שלב א' ושלב ב' בניסויים בתרופות. אבל מתקיים מסע הסברה ציבורי, בין-לאומי, שמצר והולך את צעדי המחקר הרפואי. בסופו של דבר ישראל, בגלל הקשיים הניכרים הללו, לא תוכל לקיים מחקר ביו-טכנולוגי מדעי או רפואי בארץ. לאחרונה שמענו כי חברת "אל על" החליטה, באורח חד-צדדי, לא להטיס יותר בעלי-חיים לניסויים. לצורך העניין, אם מישהו פיתח תרופה למחלת פרקינסון, שהשלב האחרון שלה, אחרי שניסינו אותה בכל המודלים האפשריים ועל בעלי-חיים נמוכים בסולם האבולוציוני, עכשיו צריך לנסות את הניסוי הזה על פרימטים, על בעלי-חיים הדומים לבני-אדם, על קופים – אי-אפשר יותר להטיס קופים לצורכי ניסויים. ההחלטות האלה, כל אחת כשלעצמה אולי סבירה ופופולרית, אבל בסופו של דבר אנחנו מכרסמים באופן עמוק מאוד ביכולת המחקר המדעי. עכשיו, מי שאומר: אני לא רוצה להשתמש בתרופה שניסו אותה על בעלי-חיים – זאת אמירה מוסרית וערכית מאין כמותה. אני מפקפק אם הוא יהיה מספיק חזק לומר: אני גם לא אתן שיטפלו בילדים החולים שלי בעזרת תרופה שניסו אותה אי-פעם על בעלי-חיים – שבלי ניסויים בבעלי-חיים לא היו מפתחים אותה. זה נחמד להגיד: אצלנו לא יעשו ניסויים. אבל מה יקרה כאשר תצטרכו להחליט אם לא להשתמש בתרופות מצילות חיים כיוון שהן אי-פעם נוסו על בעלי-חיים באיזה מקום בעולם? נדמה לי שאדם אומנם אוטונומי לגבי גופו אבל לא יכול להחליט כך לגבי ילדיו, ולא ירצה להחליט כך לגבי ילדיו. לכן, הניסיון ההולך וגובר הזה, ואנחנו עדים לקשיים הולכים וגוברים בביצוע ניסויים בבעלי-חיים – שצריכים להיות מבוקרים, מצומצמים בהיקפם, תמיד להתחיל בסולם אבולוציוני נמוך – אבל אני חושש שמתוך הרצון להגן על בעלי-חיים אנחנו נמצא את עצמנו פוגעים במחקר הרפואי והמדעי במדינת ישראל וגם בבריאות החולים. תודה רבה.
אדוני היושב-ראש, תודה, אדוני השר, חברי חברי הכנסת, כמה פעמים בשבוע אנחנו נתקלים בשולי החדשות או הידיעות או האתרים שחלקנו מעיינים בהם באירוע של זריקת אבנים או השלכת בקבוק תבערה? הדברים כבר לא חודרים את סף התודעה וכבר לא מעוררים רושם, ואנחנו מתעלמים מהעובדה שמדובר בטרור. אתמול, לא הרחק מגוש-עציון, הושלך בקבוק תבערה על אוטובוס בקו 160 והאוטובוס התלקח. כמה מאתנו שמעו על כך? כמה אנשים במדינת ישראל יודעים שהמרחק אתמול בין אסון נורא, רב נפגעים, לבין אירוע שולי בחדשות הוא כעוביה של זכוכית ממוגנת? זה מה שהיה אתמול על גוש-עציון – האוטובוס התלקח. כל מה שקרה – היתה פניקה נוראה באוטובוס, של אנשים שראו שהאוטובוס שלהם בוער. האש לא חדרה פנימה, הלהבה לא הציתה את כל האוטובוס, לאחר שזה כבה הם הצליחו לצאת. אבל המרחק הזה הוא בלתי נסבל. אנחנו מגיבים תוצאתית במקום להגיב לכוונה. שנת 2010 ושנת 2011 היו שנות שפל בטרור, גם ב"טרור העממי", מה שמכונה אצלנו – השלכות אבנים ובקבוקי תבערה. למרות שלא היו שום שיחות שלום. כך שמי שרוצה לנסות לתלות את ההתלקחות הנוכחית בתסכול של הערבים מכך שתהליך השלום אינו מתקדם, כנראה מחפש את הסיבה במקום הלא-נכון. בחודשים האחרונים אנחנו עדים לעלייה של מאות אחוזים באירועי הפח"ע. אני אקרא לכם נתונים מהחודש האחרון בגזרת גוש-עציון: 50 אירועים של זריקות אבנים, ותשעה אירועים של בקבוקי תבערה על יד מחנה אל-ערוב, עוד שני בקבוקי תבערה בצומת אל-ח'דר, וכאמור אירוע חמור מאוד אמש. מה קרה? מה היה האירוע שאנחנו יכולים לציין בלוח השנה שאחריו החלה להתגבר האינתיפאדה העממית הזאת, שעוד לא קראנו לה כך, אבל אני חושש שכך ניאלץ לקרוא לה? ב-18 באוקטובר בשנה שעברה שוחררו כ-1,000 מחבלים בעסקת שליט. תודה רבה.
השר בני בגין הציע ועדת הפנים – –
– – אבל ההצעה היתה מורכבת בעצם משתי הצעות: אחת שעוסקת ביהודה ושומרון – –
– – וועדת הפנים לא תעסוק בה – –
– – והשנייה – השאלה אם יש הליך שאומר שנפנה לשתי הוועדות.
דיון במליאה לא יוסיף על מה שנאמר כאן.
– – – נוכל לרדת לעומק הנתונים, להיקפים, לראות – – –
ועדת חוץ וביטחון לגבי איו"ש – – –
יש נוהל בכנסת שבו אם השר מתנגד – – –
אדוני היושב-ראש, תודה, אדוני השר, חברי חברי הכנסת, לפני 2,400 שנה פרחה הפילוסופיה באתונה. זנון איש אתונה, שהיה ידוע בפרדוקסים שלו, בא יום אחד ואמר: אדם אחד בא מכרתים ואמר שאנשי כרתים משקרים תמיד. האם הוא אומר אמת? הוא איש כרתים. אם הוא אומר שכל אנשי כרתים שקרנים, אז גם הוא משקר. אם הוא משקר, אז אנשי כרתים אומרים אמת, אז איננו משקר – הפרדוקס הידוע. חודשים ארוכים התלבטנו מי שיקר בפרשת הרפז – ברק או אשכנזי? בא מבקר המדינה ואומר פחות או יותר ששניהם שקרנים. כמעט באותו מקום אנחנו נמצאים כשאנחנו צריכים להחליט אם אנחנו מאמינים לדבריו של פרופסור עוזי ארד. אם נידרש בעיקר להאשמתו של עוזי ארד לגבי ההנחיה שיצאה מלשכת נתניהו שלא לשתף פעולה עם לשכת מבקר המדינה, אמות הספים בבית הזה היו צריכות לרעוד. יכול להיות שראש ממשלה יזהה את מבקר המדינה כאויבו וינחה שלא לשתף אתו פעולה? שלא לומר לו את כל האמת ורק את האמת? מה אומר נתניהו? אין אדם נתפס בשעת צערו. בדקתי בכל ספרי הרפואה שיש לי עוד בבית. גם אדם, כשהוא מצטער, יכול להיות שהוא אומר את האמת. אין לי ספק שעוזי ארד הצטער מאוד כשהפשיטו מעליו את כל הסיווגים הביטחוניים שלו. האדם הזה עמד בראש המועצה לביטחון לאומי. עכשיו אנחנו צריכים להחליט – – –
ראש אגף במוסד בעבר הרחוק, אבל עכשיו יד ימינו של נתניהו 15 שנה. אם הוא משקר, אנחנו בצרות; אם הוא אומר את האמת, אנחנו בצרות צרורות. אבל זה לא פרדוקס מופשט ולא חידת היגיון. זו מדינת ישראל העומדת בפנינו – בעבודה, בעצמאות, בליכוד. הקברניטים שלנו נמצאים בעמדה שבה אם הם אומרים אמת, אוי ואבוי לנו, ואם הם משקרים לנו, אוי ואבוי לנו פי-שניים. ולפיכך, חברי חברי הכנסת, אינני מתפלא ששום שר לא בא להשיב על זה. אין תשובה על הפרדוקס הזה. כולם שקרנים. תודה רבה.
תודה. אדוני היושב-ראש, אדוני השר, חברי חברי הכנסת, כמה הערות קצרות: 1. ברכות לצה"ל ולדרג המדיני שאישר את חיסול ראש הוועדות. יש בכך משום הפקת לקחים ראויה מהאירוע שהיה באוגוסט בכביש 12, שבו נזכרו לחסל את קודמו בתפקיד רק אחרי הפיגוע. 2. אי-אפשר להשלים עם מצב שבו הוועדות יורות, "הג'יהאד האסלאמי" הפלסטיני יורה, אבל "חמאס" רוחץ בניקיון כפיו. הוא אחראי, ולכן הוא צריך לשלם. מה שעוד בלתי נתפס זה שמדינת ישראל ממשיכה להגיב תוצאתית, כלומר לא על-פי הכוונות של הערבים אלא על-פי הישגיהם בפגיעה בפועל. יהיה מופרך לחלוטין לדעתי אם דווקא פגיעה בבסיס צה"ל תעורר תגובה חריפה הרבה יותר מאשר פגיעה בבאר-שבע, באשדוד ובאשקלון, ואני יודע על מה אני מדבר. 3. אין תקדים היסטורי שמדינה תמשיך לשלוח מאות משאיות אספקה לאויב בזמן מלחמה. אם רוצים שה"חמאס" לא ישחק משחק כפול ולא יוכל להמשיך לשבת על הגדר ויטען שהוא לא יורה בשעה ששלוחיו או עושי כוונותיו יורים במקומו, בזמן שהוא מקיים את מה שהוא קורא לו "ממשלה בעזה", ותחת הממשלה הזאת ארגוני טרור אחרים יורים מאות רקטות; אם אנחנו רוצים שה"חמאס" יגיב – הצעד הראשוני המתבקש לפני שמגדירים אותו ואת ראשיו ואת יעדיו כמטרות הוא לפחות לסגור את המעברים כדי שלא להמשיך לספק מאות משאיות עם אספקה לרצועת-עזה. 4. כולם משבחים את "כיפת ברזל" עד כדי כך שהיתה היום כותרת ב"הארץ": "גראד" התפוצץ בבאר-שבע כי "כיפת ברזל" לא פעלה. רק למען הפרוטוקול ההיסטורי אני מבקש להזכיר שה"גראד" התפוצץ בבאר-שבע כי מחבל ערבי ירה אותו ברצועת-עזה, לא כי "כיפת ברזל" לא פעלה. 5. אנחנו כולנו משבחים את אזרחי הדרום על כושר עמידתם הנפלא, ומחזקים את ידיהם, ועוד הרבה מלים גבוהות ויפות, אבל ממשלת ישראל לא עושה מה שהיא נדרשת לעשות כדי לעזור להם באמת. יש – המצב הנוכחי כפי שהוא מוגדר כרגע בעורף הוא "שעת התקפה". שעת התקפה נועדה לאפשר, במשך 24 שעות, לפיקוד העורף להורות את הרשויות – אחרת אין לו סמכות. אבל מצפים מהממשלה, כשהמצב הזה מתמשך, לא להאריך את שעת ההתקפה אוטומטית בעוד 24 שעות ועוד 24 שעות ועוד 24 שעות, אלא להכריז על "מצב מיוחד בעורף", כדי שיהיה אפשר לפצות את האזרחים שפרנסתם נפגעת כי הם צריכים להיות עם הילדים, ולהיות מחוץ למקומות עבודתם, והעסקים הפרטיים שלהם נפגעים. הגיע הרגע שממשלת ישראל צריכה להכריז על "מצב מיוחד בעורף" כדי שתוכל לסייע לאותם אזרחים – מיליון אזרחי ישראל שנמצאים תחת אש – כדי, לפחות, שלא ייפגעו גם בכיסם. תודה רבה.
גברתי היושבת בראש, תודה, חברי חברי הכנסת, יש תופעה אחת שראויה למחקר סוציולוגי פוליטי מעמיק. יש בארץ יהודים שעבורם ארץ-ישראל היא לא מכשיר, היא ערך. כמו מולדת לצרפתי, או לאנגלי או לרוסי. ומולדת, כידוע, אין פוגעים בשלמותה, לא מוסרים אפילו סנטימטר ממנה, אפילו לא לידיד, שלא לומר לאויב. אבל יש כאלה שעבורם ארץ-ישראל היא רק מכשיר, מה שהגדירו פעם בציונות "מקלט בטוח". יש רדיפות, היהודים זקוקים למקלט בטוח, ארץ-ישראל היא הבית ההיסטורי שלנו, נבנה לנו מקלט בטוח בארץ-ישראל. ארץ-ישראל – הגישה האינסטרומנטלית, המכשירנית הזאת לארץ-ישראל, גזרה בהכרח שהארץ היא לא ערך. ואם היא לא ערך אלא רק מכשיר, אז אפשר מכשיר גדול או מכשיר קטן – יכול להיות פטיש גדול או פטיש קטן, יכולה להיות רחבה או צרה, יכולה להיות מהפרת ועד הנילוס או בין הירקון לקישון. זה לא ערך, זה עניין כמותי. עכשיו, מי שארץ-ישראל עבורו הוא עניין כמותי בלבד – בהכרח מוכן למסור אותה תמורת משהו גם לאויבים. מכאן נגזרה התפיסה שאומרת "שטחים תמורת שלום" – נקבל שלום, נמסור חלק מארץ-ישראל לערבים, ושני הצדדים יהיו מרוצים. לפחות אלה שראו בארץ-ישראל מכשיר ולא ערך. נוותר על חלק מהמכשיר, נזכה בשלום, שהוא גם נכס וגם ערך, לרבים מאוד. אבל פעם היו מוכרים לנו את הססמה הזאת, של "שטחים תמורת שלום", עד שהיא יצאה מן האופנה מחמת שפג תוקפה; לא הלך באוסלו, לא הלך בהתנתקות, ראינו שההיפך הוא הנכון, אז מנסים – – –
גם ביבי – עתיד לפוג תוקפו בעניין הזה.
על זה מוכנים להסכים. גם על זה הוא יחזור בו, או שיצטרך לפוג תוקפו. אבל משפג תוקפה של הססמה הזאת, "שטחים תמורת שלום", היו צריכים לשווק לנו את הוויתור על המולדת בססמה אחרת, כי עדיין רוצים למכור משהו. הססמה החדשה היתה "שטחים תמורת דמוגרפיה". שאלו אותנו, מה אתם צריכים את כל הערבים האלה? מה אתם צריכים את הערבים ביהודה ושומרון? אתם רוצים, חס וחלילה, שנהיה מיעוט במדינת ישראל? בשם יהדותה של מדינת ישראל, בשם הציונות, ויתרו על ציון. כדי שלא נהיה חס וחלילה מיעוט במדינה, אמרו: נוותר על יהודה ושומרון. עכשיו, למה אני מזכיר את כל זה אגב אורחא דיון השב"חים? כי יש חפיפה מרתקת בין אלה שרוצים לוותר על ארץ-ישראל בשם הדמוגרפיה ובין אלה שרוצים להכניס הרבה ערבים לארץ בשם הליברליזם, בשם זכויות האדם. אלה שקודם אמרו לנו: נשמור על יהדותה של מדינת ישראל, ולכן נוותר על ארץ-ישראל, עכשיו אומרים לנו: בשם הליברליזם נוותר גם על יהדותה של מדינת ישראל. איפה הקו האדום? איפה עוצרים? מתי מפסיקים להיות צבועים? מתי מפסיקים להשתמש בנימוק של יהדותה של מדינת ישראל אבל מוכנים להכניס עשרות אלפים או מאות אלפים מסתננים מגבול הדרום, מוכנים להכניס שוהים בלתי חוקיים מיהודה ושומרון, לתת להם מקלט, לתת להם להתחתן, לאפשר להם להקים כאן בית, להקים בתים לא חוקיים – לא אוכפים עליהם שום חוק, ומגלגלים עיניים, והכול בשם הליברליזם של מדינת ישראל. הפעם, כמובן, לא בשם יהדותה של מדינת ישראל, כי ברור שהטענה הזאת פוגעת בתביעה הקודמת שלהם. ואני מבקש לאתגר את תובעי שתי התביעות האלה ולהגיד: נניח שהייתם צריכים להחליט – מדינת ישראל שלא מכניסה אף ערבי לארץ, שלא מכניסה אף מסתנן לארץ, שלא מכניסה אף גוי לארץ, לא נותנת לו תושבות או אזרחות – או נסיגה מיהודה ושומרון. נניח שזו היתה הדילמה שלכם, הלוא קל לנסות להחזיק את המקל הזה משני קצותיו, להגיד: אנחנו גם רוצים לוותר על יהודה ושומרון, בשם הדמוגרפיה, וגם רוצים להכניס מאות אלפים של ערבים או זרים אחרים לארץ, למרות הדמוגרפיה. נניח שהייתם צריכים להחליט, על מה הייתם מוותרים – על שנאת ארץ-ישראל או על שנאת עם ישראל? אינני יודע. תודה רבה.
גברתי היושבת-ראש, אני לא אצטרך לדקה. גברתי היושבת-ראש, רבותי השרים, חברי חברי הכנסת, מלחמת מצווה – אפילו חתן מחדרו וכלה מחופתה. ואם לא מלחמת מצווה, מלחמה קיומית שאנחנו נלחמים, אינני יודע מהי מלחמת מצווה. אבל גם אם יבואו ויאמרו לי שמצווה לא לשרת בצבא, ודאי שמצווה היא לא לשקר. תודה רבה.
תודה, גברתי היושבת-ראש. חברי חברי הכנסת, היום התקיים בוועדת החינוך דיון על-פי בקשתה של חברת הכנסת ציפי חוטובלי ובקשתי בנושא הרס העתיקות בהר-הבית. הנושא הוא ישן, והחרפה של התעלמות ממשלת ישראל ממה שמתרחש בהר מתחוללת לנגד עינינו. מי שמבקר בהר לעתים כאלה או אחרות יודע שיותר משנה מונחים גזעי עצים בני יותר מ-3,000 שנה, חלקי חילוף של בית-המקדש הראשון שהוצאו ממרתפי אל-אקצא, והם מונחים בשמש ובגשם, חלקם משמשים להסקה, לחימום חביות זפת על ההר, וממשלת ישראל אינה עושה דבר. מבקר המדינה כתב דוח, והוועדה לביקורת המדינה החליטה, על-פי בקשת ראש הממשלה, להטיל חיסיון על הדוח. אינני מבקש לעסוק בעבר, אבל אם לא נדע מה היו הפגמים בהתייחסות ממשלות ישראל לדורותיהן, שאפשרו את חפירת "אורוות שלמה" כמסגד ענק ושפיכת עשרות אלפי טונות של עפר עם שרידים ארכיאולוגיים החוצה, אם לא נדע מה היו המהלכים שאפשרו חפירות עם טרקטור בהר-הבית, לא נדע איך למנוע את התהליך הזה בעתיד. אני קורא מכאן לוועדה לביקורת המדינה להסיר את החיסיון שהטילה על הדוח. מומחי ביטחון אומרים שאין בפרסומו משום פגיעה בביטחון המדינה. תודה.
תודה רבה. גברתי היושבת-ראש, חברי חברי הכנסת, החוק ודאי ראוי מאוד. אם יש דבר אחד שאני מצטער על החוק הזה, זה שאני לא חתום עליו. אבל כמי שהיה בנו של אחד מאותם פדויי שבי שישבו בכלא בירושלים ובלטרון כדי לשחרר ולהקים את מדינת ישראל, אני ודאי יודע להכיר בחשיבותו של החוק, ואני יודע גם עד כמה מתי מעט הם אלה העשויים היום ליהנות עוד מהחוק הזה. והם הולכים ופוחתים מדי שנה, כשעולים לקברו של אברהם שטרן יאיר או לקברות אנשי לח"י האחרים. אני ער לעובדה ששורת העומדים ושרים "חיילים אלמונים" בתום הטקס הולכת ופוחתת מדרך הטבע, וביניהם גם הולכים ופוחתים פדויי השבי. אני מבקש מכל חברי הכנסת הנוכחים באולם לתמוך בכל לב בהצעת החוק הזאת. תודה רבה.
אמן. תודה. גברתי היושבת-ראש, אדוני השר, ב-30 באוקטובר 2011 שודרה בערוץ-10 כתבה על מסמכים מסווגים של רשות המסים שנמצאו במבנה נטוש של הרשות. רצוני לשאול: 1. האם התיאור נכון? 2. אם כן – האם נחשפו פרטי מודיעים של הרשות? 3. היכן נמצאים היום כל המסמכים? 4. מי אחראי להפקרת המסמכים הללו?
מישהו עמד לדין משמעתי? היו איזשהם הליכים משמעתיים כנגד מי שנקבע כאחראי להפקרה?
תודה. אדוני היושב-ראש, אדוני השר, ב"הארץ" מ-12 במרס דווח על עימות בין היועץ המשפטי של פיקוד מרכז לראש המינהל האזרחי, ה"מסרב" לחתום על "צו שימוש מפריע". רצוני לשאול: 1. כמה פעמים נחתם הצו נגד יהודים וכמה – נגד ערבים? 2. כמה פעמים יושמו החלטות ועדת הערר לטובת עותר יהודי וכמה פעמים פעלו בניגוד להחלטה? תודה.
אדוני השר, לא ענית כלל על שאלה מס' 2.
כמה פעמים יושמו החלטות ועדת הערר לטובת עורר יהודי, וכמה פעמים פעלו בניגוד להחלטה? הלוא תיארת את המצב שאפשר לערר; היהודים ערערו בוועדת הערר, וועדת הערר קיבלה לעתים את טענותיהם. שאלתי: כמה פעמים יושם הערר?
תודה. אני מבין שכל העשרה נפתחו נגד יהודים.
בסוגיה הזאת הפרקליטות מעדיפה, באופן מובהק, את הפרשנות של החוק הבין-לאומי על החוק המקומי, הירדני, או העות'מאני, שנהג בדיני קרקעות. יש בכך משום התערבות של המדינה בסכסוך קרקעות, שבכל מקום בעולם נפתר בבית-משפט. כאשר שמעון נאבק בלוי – – –
בדיני קרקעות נהגו על-פי החוק המקומי.
הנימוק שנתנה המדינה למה היא מתערבת לכאורה בסכסוך בין ראובן לשמעון, או בין יעקב ואחמד – היו שלושה נימוקים: 1. היעדר כלים משפטיים; 2. היעדר ערכאות משפטיות; 3. היעדר גישה למקרקעין. עכשיו, אנחנו בוחנים את הדברים, והם מופרכים לחלוטין היום; יכול להיות שלפני 20 שנה היה כך. בתי-המשפט שלנו מוצפים בתביעות ובבג"צים בנושאים האלה ממש. גישה למקרקעין קיימת בכל מקום, ואם הקרקע היא באמצע יישוב, הצבא נוהג ללוות את בעלי הקרקע הערבים בכוח צבאי כדי לאפשר להם מסיק באמצע יישוב יהודי. כך שהנימוקים לכך שהמדינה החליטה להתערב בסכסוכי קרקעות, ולא להותיר אותם לבית-משפט כזה או אחר, גם הם, נשמטה הקרקע מתחתם, ועדיין מפעילים את התערבות המדינה, כאמור, רק נגד יהודים, כפי שאתה בעצמך הבאת מהנתונים. האם אין בכך טעם יסודי לפגם, שהמדינה מנסה להשמיט את הקרקע מתחת מי שמעבד את הקרקע עשר ו-20 שנה ולהגיד לו: אנחנו עכשיו מסלקים אותך מהקרקע, בניגוד לדיני הקרקעות הנוהגים במקום, ומתערבים במקום שהסכסוך הוא סכסוך בין שני אזרחים?
תודה, אדוני. אני שמח על תשובתך. הכניעה של הקרן הקיימת לא היתה בגלל בעיה במחסור בשתילים או בהיעדר כלים מכניים לחפירת בורות לצורך השתילה. היה קמפיין ציבורי בין-לאומי שהוקיע את הקרן הקיימת לישראל, שביצעה פה צעד ירוק למהדרין וכשר למהדרין על-פי החוק ועל-פי דיני הבעלות, והאשימו אותם כאילו הם מנשלים את הערבים. אמרה הקרן הקיימת, מוקיעים אותנו כמי שפוגע בערבים, ולא נכנסים להתדיינות המשפטית מי פלש ומי הרס, ולכן אנחנו מושכים את ידינו, כדי שלא ייפגעו תרומות לקרן הקיימת. התשובה שנתת היא תשובה ראויה, אבל אני חושב שראוי שמדינת ישראל תגבה את הקרן הקיימת גם במקום שמנסים לפגוע בה כשהיא עושה את אותו ייעוד לאומי שלשמו הוקמה, ומדינת ישראל מכירה בו. תודה רבה.
תודה. אדוני היושב-ראש, רבותי השרים, חברי חברי הכנסת, כשהונחה הצעת החוק על שולחן הכנסת קיבלתי טלפון מעניין מאדם שנלחם בגבעת-התחמושת, זכה לעיטור על אומץ לבו שם, נפצע והוא נכה צה"ל, והוא אומר: הגיעה העת להבחין בין אדם שהפך להיות נכה צה"ל בזמן שנלחם, ונפצע, ונפגע תוך כדי ועקב שירותו, ובין מי שראוי שהמדינה תכסה את פגיעתו כי הוא היה חייל בשעה שנפצע.
אני אשאל שאלה יותר קשה: אם חבר כנסת נפגע תוך כדי ועקב שירותו על-ידי חייל צה"ל, והוא – 10% נכות. האם הוא נכה צה"ל?
לא חשוב. לא זו השאלה. אני בוודאי מסכים עם חבר הכנסת מטלון בדברי ההסבר לחוק שלו כשהוא אומר: אם כבר החלטנו לתת לחיילים בחופשה הכרה כנכי צה"ל, אין שום סיבה להפלות בין חופשה של 14 יום לחופשה של יותר מ-14 יום.
אני מבקש להשתמש בבמה הזאת, בשעה הזאת, בחוק הזה – –
– – ולבקש שמסקנות ועדת-גורן יעלו לדיון כדי שנקבל החלטה, בבית הזה, אם אנחנו מתכוונים לגזור גזירה שווה בין מי שנלחם בגבעת-התחמושת ונפצע תוך כדי – – –
כל מלחמות ישראל. גבעת-התחמושת כמשל. גם מי שנפצע בצניחה קרבית.
באימונים או בכל פעילות מבצעית אחרת, בוודאי. אבל באמת, מי שקיבל חופשה ועבד בחופשתו ונפגע בחופשתו, יכול להיות שהפתרון הראוי הוא שהצבא ירכוש ביטוח לחיילים בחופשה, וזה ייצור מדרג שבו נוכל לכסות את אותם חיילים בשעה שהם נפגעים בחופשתם, ולא להשוות את מעמדם ואת הסוגיה הציבורית הכרוכה בזה.
אני בכל זאת יודע להבדיל בין מי ששמיעתם נפגעה כי הם היו ב-1,000 מטווחים לבין חיילים בחופשה ששמיעתם נפגעה מ-1,000 דיסקוטקים. תודה רבה.
אדוני היושב-ראש, חברי חברי הכנסת, אדוני היושב-ראש, מרגע שנגזר גורלו של חוק והוטבעה בו החותמת "תשובה והצבעה במועד אחר", יש לי סיכוי רק לדבר אליך, כי כל השאר ממש לא מקשיבים. תודה, השר אדלשטיין. תודה.
אני רוצה להתחיל באיזה ניסיון לציור גיאומטרי. יש מצב שבו יש שני מעגלים שנמצאים זה ליד זה ואינם נוגעים, ויש מצב ששני המעגלים נוגעים זה בזה באופן שיש חפיפה חלקית בין השטחים שלהם. החוק הזה מנסה לנגוע בתחום שנמצא בין המעגל הנתון באופן מוחלט לריבונותה של הרשות המבצעת, הממשלה, ובין המעגל שנתון באופן מוחלט – אם יש כזה – להחלטותיה של הרשות המחוקקת. אנחנו עוסקים בענייני אמנות בין-לאומיות, וכבר אמרו רבים לפני שמצב תמוה הוא שגם כשאנחנו – – –
גם אם אנחנו מחזיקים בעקרון הפרדת הרשויות, הרי יושבים סביב שולחן הממשלה 30 שרים שהם גם חברי הכנסת וכבר פגענו בקדושתו של העיקרון. וגם כאשר אנחנו מדברים על כך שאמנות בין-לאומיות הן בוודאי הפררוגטיבה של הממשלה – של שר החוץ ושל הממשלה כולה בחלק מן האמנות – הרי שהממשלה יכולה להחליט על מלחמה והכנסת מחליטה על שלום, כי אמנות בין-לאומיות לכריתת שלום עם אויבים תמיד הובאו לאישור הכנסת. גם הממשלה, גם המחוקק נתנו את דעתם לא פעם אחת על כך שגם כאשר הממשלה – משרד החוץ מטעמה – חותם על אמנה מסוימת, לפני שמאשררים אותה מביאים אותה לכנסת, לא לדיון והצבעה, אלא מניחים אותה במזכירות הכנסת ל-14 יום, עשרה עותקים או 20 עותקים – לא חבל על היערות? אינני יודע – ושם הם מונחים, אלא אם כן אחד מחברי הכנסת הביע את דעתו ביחס אליהם, ואז הכנסת מקיימת דיון. מה קורה בדיון? – גם זה לא כתוב. האם יש לנו איזה מסלול שאם איזו אמנה אינה טובה בעיני הכנסת היא תמנע את החתימה? אין אמירה כזאת. אז לשם מה מניחים את ההחלטה על שולחן הכנסת? אני אספר לכם סיפור, מעשה באמנה אחת: ביולי שעבר, לפני כתשעה חודשים או משהו, הונחה על שולחן הכנסת אמנה או בקשה לאשרר אמנה רב-צדדית בדבר הגנה על מגוון הביטויים התרבותיים וקיומם. הלכתי לראות מה האמנה הזאת. כבר מכירים אותי שם, במזכירות, יש נודניק אחד שהולך לבדוק אמנות. אני מסתכל – מילא זה שברוב העולם כבר ירדו מהשטות הזאת של רב-תרבותיות ובאירופה נלחמים בה בחירוק שיניים, ואצלנו עכשיו נזכרו לאשרר איזו אמנה על רב-תרבותיות ועל הגנה על נכסי תרבות רב-לאומיים. אני, לעניות דעתי המשפטית – ופה אני לא מתייפייף, באמת אינני מבין הרבה במשפטים – חתימה על האמנה הזאת או אשרורה יכולים להכניס בדלת האחורית למדינת ישראל את הדרישה להפוך את מדינת ישראל למדינה דו-לאומית. קראתי את האמנה. קראתי את כל הסעיפים שלה. ראיתי שם סעיפים שאם אנחנו מאמצים אותם באופן חד-משמעי, יבואו וידרשו הכרה בתרבות כזו או אחרת, במעמדה, ואין בעיה באמת להפוך את מדינת ישראל למדינה דו-לאומית אם נעמוד בדרישות האמנה הבין-לאומית הזאת. מה עושה חבר הכנסת – – –
אני אתן לך דוגמה. מדינת ישראל, למשל, הגדירה את שוויון הזכויות החברתי והמדיני הגמור לכל אזרחיה במגילת העצמאות, ולמרות זאת, ולא סתם מחמת השכחה, לא קבעה את ערך השוויון באחד מחוקי-היסוד שלה, כדי להימנע מדרישה שבשם ערך השוויון יהיה מעמד שווה לכל נושא תרבותי, לאומי, דתי שהוא. העיקרון מוכר, אבל התרגום שלו לחוק, או יותר מזה, החשש שבית-המשפט העליון יעשה פרשנות לרעה של ערך מוחלט וכפייתו בתחומים רבים מאוד של החיים – – –
ולכן לא היה אפשר להכליל את – מעבר להצהרה במגילת העצמאות – – –
אני בוודאי מסכים, ולכן אני חושש, או חששתי, שבשם החתימה או אשרור האמנה הזאת אנחנו מכניסים בדלת אחורית מה שלא רצינו להכניס בדרך של חקיקה. יכול להיות שאני טועה מבחינה משפטית. הסיפור שלי הוא לא על עצם האמנה. הלכתי וביקשתי לערער בדרך המקובלת. הציעו לי להיפגש עם נציגי משרד החוץ. נפגשתי אתם, ניסיתי לשכנע אותם, לא הצלחתי לשכנע אותם. הצעד הבא שאמור להיות הוא להעלות את הנושא על שולחן הכנסת. דא עקא – שנים אני מחפש הזדמנות להעלות את הביטוי הזה, דא עקא, והנה מצאתי – דא עקא שזה היה יומיים לפני פגרת הקיץ של הכנסת, ועל האמנה צריך לחתום, ואין לנו הזדמנות לדון בזה על שולחן הכנסת. מה דינה של אמנה שתרשים הזרימה הקבוע אומר "תניחו אותה, אם יש בעיה – תדונו בה", אבל אי-אפשר לדון בה עכשיו, והנה הגיע דינה להיחתם? אני מאז מנסה לברר מה עלה בגורלה של האמנה. החדשות הטובות זה שהאמנה כנראה נחתמה, 2–3. מה זה "2–3"? אנחנו שבועות ארוכים מנסים לברר במשרד החוץ אם חתמו על האמנה או לא; שתי פקידות אומרות שכן, שלוש אומרות שלא. איש לא יכול לתת לי תשובה, נכון להיום, אם האמנה הזאת בסופו של דבר אושררה, או לא. יש מבוכה אמיתית ביחס לתרשים הזרימה הנכון של טיפול באמנות. זו פררוגטיבה של הכנסת להתערב בהן, או לא? יש דרך ממוסדת, או לא? לפיכך הנחתי את הצעת החוק שלי, שאומרת ש"הממשלה תניח על שולחן הכנסת אמנה 14 ימים לפני אישורה על-ידי הממשלה;  רשאית לקצר תקופה זו לתקופה שתקבע. ביקשו 20 חברי כנסת כי הכנסת תקיים דיון באמנה המונחת על שולחנה, לא תאשר הממשלה את האמנה אלא לאחר שאושרה על-ידי הכנסת". אנחנו מחריגים מזה: אמנה שוועדת החוץ והביטחון של הכנסת, על-פי בקשת הממשלה, החליטה שאין להניחה על שולחן הכנסת מטעמים של ביטחון המדינה, לא תונח אלא על שולחן הוועדה, ואשרור הוועדה ייעשה, כאמור, על-ידי ועדת החוץ והביטחון.
זה באמת סמכויות הממשלה והכנסת. ועדת השרים לחקיקה התלבטה בחוק הזה לפני חודשים ארוכים, כשהנחתי אותו. היא התלבטה, ולא קבעה עמדה, ואמרה: אולי תהיה חקיקה ממשלתית בעניין הזה. על כל פנים, ניסיתי לברר שוב ושוב, ושוב – והתשובה שקיבלתי בעל-פה היתה ששר החוץ מתנגד לעניין הזה מכול וכול ולא ייתן לחוק הזה לעבור. שוב, ממש לפני שעליתי כאן, עלתה האפשרות להחזיר את הנושא לוועדת שרים ולשוב לדון בו, כי אם נאמר כבר שיש לכנסת מקום להתדיין באשרור אמנה, אני רק רוצה למסד אותו ולעגן אותו כך ש-20 חברי כנסת, אם יבקשו – תימנע הממשלה מחתימה והנושא יעבור לאשרור הכנסת. כאמור – –
– – את זה אתם מבינים גם מתפוסת הכיסאות במליאה ברגע זה – תשובה והצבעה במועד אחר.
אדוני היושב-ראש, חברי חברי הכנסת, נכבדי ראש הממשלה, לפני 36 שעות לערך נכנסה לתוקפה הפסקת האש בדרום ואכן מאז התפוצצו רק עשר פצצות מרגמה, "קסאמים", ורק טיל "גראד" אחד נחת בנתיבות, ואנחנו די שתקנו לאור הפסקת האש הזאת. אני מבקש לברך אותך, אדוני ראש הממשלה, על כך שהנחית את צה"ל להפיק לקחים ראויים ממה שהיה באוגוסט בכביש 12, שבו נרצחו אזרחים ישראלים ואז הורתה ישראל לחסל את ראשי ה"ועדות" רק לאחר אותו פיגוע. ומה שהיה בסוף שבוע שעבר, היה הפקת לקחים ראויה. והפעולה נגד ראש ה"ועדות" ועוזריו היתה, בלי ספק, פעולה ראויה. אבל מה המחיר? המחיר היה שארגון טרור מסוג ג' או ד' יכול היה להכניס למשך ימים ארוכים – ארבעה או חמישה ימים – מיליון אזרחים ישראלים למקלטים ולממ"דים ולמנוע הליכה לבתי-ספר של רבע מיליון תלמידים. שמעתי ארגוני שמאל, אדוני ראש הממשלה, שמוחים על הפגיעה בילדים בעזה. הם אומרים: למה אתם פוגעים בילדים בעזה? למה אתם, בזמן שאתם מאפשרים לילדי ישראל חופשת פורים מוארכת – רבע מיליון ילדים זכו לחמישה ימים בבית – אבל הילדים המסכנים בעזה נאלצו ללכת לבתי-הספר כל יום. זאת פגיעה מפורשת בילדים בעזה. זה חוסר שוויון מוחלט. אבל הצד העצוב של הבדיחה העצובה הזאת הוא שאנחנו השתבחנו מאוד בחוסן הלאומי שלנו – –
– – ובחוסנם של תושבי הדרום וביכולותיה של "כיפת ברזל", אבל התעלמנו מהנזק הנפשי העצום שיש למבוגרים ולילדים ולנשים ולנכים כאשר במשך ארבעה או חמישה ימים הם נמצאים באזעקות, יש התפוצצויות, וגם אם "כיפת ברזל" מיירטת 85% מהרקטות המכוונות אליהם עדיין הם בחרדה קיומית לחייהם. האם "כיפת ברזל" – – –
אדוני ראש הממשלה, כשהרצל דיבר על מדינת היהודים הוא דיבר על מקלט בטוח. האם "כיפת ברזל" או ממ"דים, "ביוביות" לא ראויות לתושבי ניצן או חדרי מדרגות, 40 ס"מ בטון על הראש של מוסדות החינוך בטווח 7 ק"מ מרצועת-עזה או פחות מזה בטווח של עד 40 ק"מ, האם 250,000 ילדים שלא הולכים לבתי-ספר, האם זה מה שהרצל התכוון אליו כשהוא אמר "מקלט בטוח"? למקלטים האלה הוא התכוון? ל"כיפת ברזל"? אני מברך את צה"ל על הפעולות שלו, אני מברך את ממשלת ישראל על ההחלטה על פעולה שלה. אבל אין לי ספק שבשעות שארגוני טרור קיקיוניים יכולים לשתק חצי מדינה – הרמטכ"ל לא יכול להשתבח בכך שצה"ל הפעיל רק אלפית מכוחו. יכול להיות, אדוני ראש הממשלה, שהיית צריך להנחות אותו להפעיל אחוז מכוחו או עשרה אחוז מכוחו, כדי לא ליצור מצב שארגון מחבלים סוג ד' יצליח – –
– – לגרום לרבע מיליון תלמידים לא ללכת לבתי-הספר ולמיליון אנשים להיות במקלטים. תודה רבה.
תודה. אדוני היושב-ראש, אדוני השר, חברי חברי הכנסת, המצב בהר-הזיתים, בסביבות העיר העתיקה, אינו טוב. התרענו על כך פעמים רבות בשנים האחרונות, והשר לביטחון הפנים שב והתחייב לתגבר את הכוחות ולהילחם בתופעות הקשות המתחוללות שם. אנחנו עדים לתלונות רבות מאוד של אנשים שבאים לפקוד את קברי אבותיהם בהר-הזיתים, ונוסעים בציר הראשי לבית-הקברות, בציר הנע משדרת הרכס מהר-הצופים, מאוגוסטה-ויקטוריה לכיוון מצפה-רחבעם ולהר-הזיתים. הציר הזה, שעובר ליד בית-החולים "מוקאסד" ועל-יד בית-ספר ערבי, הוא ציר מועד לפורענות. בחודשים האחרונים נרשמו עשרות מקרים של כמעט מעשי לינץ' ביהודים שנסעו על הציר הזה, רכבם נחסם על-ידי מכונית שבאה לפניהם ואחריהם, וצעירים ערבים ניפצו באבנים גדולות את שמשות המכוניות. נשים, ילדים, זקנים, נפגעו, נפצעו, חלקם פצעים מאוד לא פשוטים, ורק בנס נמנע מעשה לינץ' עד מוות במקומות האלה. לפני ימים אחדים, בבית שנקרא "בית החושן" על הר-הזיתים, שסובל בחודשים האחרונים מהתנכלויות רבות של השכנים הערבים, הוצתה מכונית; הושלכו בקבוקי תבערה, ונזרקים אבנים מדי יום. ההתנכלויות הן ביום ובלילה. אנחנו מברכים את הממשלה על כך שבשנים האחרונות הושקעו מיליונים בשיפוץ הר-הזיתים, בהכנת מערכת מצלמות, באבטחה, אבל מה שבונים ביום, שוברים בלילה. שוב ושוב ושוב יש חילול מצבות, שבירת מצבות. חייבת לקום רשות הר-הזיתים. הגשתי הצעת חוק בעניין הזה, ואלמלא חילוקי דעות בין חברות קדישא שונות, שכל אחת רוצה לשמור על החלקה הקטנה שלה – ראוי היה מזמן להקים רשות כזאת, שתרכז את כל הפעולות בהר, שתתאם את פעולות העירייה והמשטרה ומשרד התיירות ומשרד הדתות. גם כשהממשלה משקיעה היום סכומי כסף גדולים מאוד בהר-הזיתים, וגם כשחשיבות ההר ברורה לכולם, ברגע שהשיפוץ יסתיים לא יהיה גוף אחד שירכז את כל הפעולות, נלך אחורה, וכל ההשקעה הגדולה תרד לטמיון. התשובות שאנחנו מקבלים מהמשרד לביטחון הפנים זה ש"אנחנו נערכים" ו"אנחנו מגיבים", ו"היו מעצרים", אבל במבחן התוצאה אנחנו נכשלים באכיפת החוק, במניעת הפגיעות. יהודים חוששים להגיע לקברי אבותיהם, והפנתיאון הלאומי שלנו, בית-הקברות העתיק ביותר בעולם שעדיין הוא בית-קברות פעיל – מזה 3,000 שנה קוברים שם יהודים את מתיהם, וגם היום קברים של אנשים חשובים מאוד ופשוטי עם, רבנים גדולים, ראשי ממשלה, עולי הגרדום, אנשים שנעקרו מגוש-קטיף, וגם אבי עליו השלום ביניהם, ולכן אני מכיר את הדברים מקרוב, רואה את הדברים בכל פעם שאנחנו פוקדים את קברו. המצב בהר-הזיתים איננו טוב, ואני מבקש שהממשלה תיחלץ ותעשה פעולה מיוחדת – גם תקים את רשות הר-הזיתים וגם תתגבר מאוד את אכיפת החוק בהר-הזיתים. תודה רבה.
ביום י"ח בכסלו התשע"ב (14 בדצמבר 2011): חקירת התלונות נגד ירי קליעי פלסטיק מטווח אפס בחוות-גלעד ב-28 בפברואר 2011 – תיק מח"ש 1371/11 – נמשכת למעלה מתשעה חודשים, אף שפרק הזמן המוקצה לחקירת מח"ש הוא שישה חודשים. רצוני לשאול: 1. האם הפרטים נכונים? 2. אם כן – מתי תסתיים חקירת מח"ש בנושא? 3. מה ייעשה כדי שמח"ש תעמוד בנהלים המוכתבים לו?
בהחלט כן. זו המשמעות, כשיש שאלה – יש תשובה – – –
כמדומני שכן. ככל שאני זוכר. אני לא בקי בתקנון מאין כמותי, אבל מאז שאני פה, יש שאלה, יש תשובה, ואז יש שאלה נוספת.
תודה, אדוני היושב-ראש. בכל זאת – הערכת זמן. האירוע הוא כבר בן שנה וחצי. החקירה נמשכה הרבה יותר ממה שהיה צפוי. האם יש באפשרותך לבקש ממח"ש לסכם את התיק ולהגיש המלצות בהקדם האפשרי, או שהדבר עלול להתבדר עד אין-סוף, ואין להם שום מכסה וקו שיגביל אותם בזמן, גם לאור חקירה מסובכת?
תודה, אדוני היושב-ראש, אני מציע לדבוק בעקרון הפרדת הרשויות ולא לגלוש לתחומיה של הרשות השופטת בהתאחדות הכדורגל. אבל בתור פשרן בלתי נלאה אני מציע אולי הצעת פשרה, שהמשחק החוזר ייערך על חשבון ההתאחדות במגרשה של "ריאל מדריד", שחבר הכנסת טיבי ציטט את העניין, ואז אני בטוח שכולם יהיו מרוצים.
אני ביקשתי להעיר על נושא אחר. אתמול התרחש בטולוז רצח אנטישמי מזעזע, נרצחו אב ושני ילדיו הרכים וילדה נוספת, ושרת החוץ של האיחוד האירופי, הגברת קתרין אשטון, השוותה בין הרצח שהיה אתמול לאירועים אחרים שבהם נהרגו ילדים. אני מבקש להעיר, שמי שמשווה רצח של ילדה בירייה בראשה מטווח אפס לתאונת דרכים מזעזעת שבה נהרגו 24 ילדים בשווייץ הוא אולי פוסט-מודרני, אבל הוא לא פוסט-אנטישמי. תודה רבה.
– – – גם הרסו – – – מה שהיה חוקי הרסו.
אדוני היושב-ראש, תודה, חברי חברי הכנסת, חכמינו ידעו למנות בגוף האדם רמ"ח איברים. חכמי האנטומיה הצליחו למצוא קצת יותר, אבל חלוקות המשנה לא רלוונטיות. מסתבר שגם – ויש עבודה מדעית שהתפרסמה על כך לאחרונה – גם חברי כנסת ושרים, יש להם גם פה וגם ידיים. גם פה וגם אצבע. שמעתי שרים נכבדים, ושרי כנסת מובילים, מתבטאים לאחרונה בהתלהבות רבה מאוד על כך שהיה לא תהיה; וגבעת-האולפנה לא תוחרב; ומגרון לא תיהרס; וגבעת-אסף לעולם תעמוד, וכיוצא באלה התבטאויות נלהבות. מה מסתבר? שעל-פי אותם מחקרים, לאותם שרים וחברי כנסת שאומרים כך יש לא רק פה, אלא גם אצבע. על שולחננו היום הונחה הצעת חוק ההסדרה. בבקשה, תצביעו בעד. תודה רבה.
תודה, אדוני היושב-ראש. תודה, אדוני השר. האם תוכל לומר בביטחון שכל מסתנן עבודה כזה שמגיע ממדינה שיש לנו קשרים דיפלומטיים אתה מוחזר לארצו? שאלה נוספת: האם הנתון שמסרה משטרת ישראל אתמול או שלשום, שב-40% ממקרי הפשיעה באזור תל-אביב מעורבים מהגרי עבודה כאלה, האם העובדה שהם עוברים עבירות על החוק הפלילי בישראל מאפשרת לך גירושם גם בתנאים אחרים? תודה.
אדוני היושב-ראש, אדוני השר, חברי חברי הכנסת, אני מראש מתנצל אם דברי יוכלו להתפרש כאילו אני תומך בראש הממשלה ובשר הביטחון. את זה אני לא עושה לעתים תכופות. אני מציע לחברי הכנסת לחבר כמה נקודות ולראות את הדברים באור אולי שונה. הרמטכ"ל לשעבר, ראש השב"כ לשעבר וראש המוסד לשעבר, מתוך זלזול מוחלט בדמוקרטיה הישראלית ומתוך זה שהם היו רגילים לשלוט, למעשה, ובתמיכתו הנלהבת של ראש ממשלה לשעבר, החליטו לסלק את הקברניטים הנוכחיים. באפריקה, חברי הכנסת, עושים את זה עם טנקים ברחובות. בישראל אנחנו הרבה יותר מתוחכמים, אפשר לעשות את זה באמצעות הפעלת הכוח והסמכויות של חברי החונטה בעודם בתפקיד, ולאחר מכן באמצעות התקשורת. חברו את הנקודות, חברי הכנסת. הרמטכ"ל לשעבר מעורב עד צוואר בפרשת המסמך המזויף, הידועה כפרשת הרפז. באמצעותו ניסו לסלק רמטכ"ל מיועד לתפקיד, את יואב גלנט, ולחתור תחת שר הביטחון ולחבל ולטרפד בהסכם שהשיגה לשכת שר הביטחון עם מדינה ידידותית, כך מעיד אלוף-משנה מעוזריו של הרמטכ"ל לשעבר. מקור אחר מוסר לי שגם ראש השב"כ לשעבר החזיק בידו את מסמך הרפז או את מסמך גלנט שבועות ארוכים ולא דיווח עליו, לא לראש הממשלה ולא לשר הביטחון. הנקודה הבאה, בירידתו מהמטוס, יורט ראש המטה לביטחון לאומי פרופסור עוזי ארד, נעצר, נחקר על-ידי השב"כ, הוסרו ממנו הסיווגים הביטחוניים, לא היתה שום ברירה אלא להדיח אותו מתפקידו. לאחר מכן, אין משפט, אין חקירה, כמובן אין שום דבר, החזירו לו את כל הסיווגים הביטחוניים, אבל הסיכול הממוקד בוצע. ועכשיו, חוברים שלושה "לשעברים", הרמטכ"ל לשעבר, ראש שב"כ לשעבר, ראש מוסד לשעבר, כדי לבצע רצח אופי לראש ממשלה ולשר ביטחון, לעשות דה-לגיטימציה של כל החלטה שהם עושים, והם עושים שימוש בחומרים שחברי נחמן שי הגדיר אותו כשימוש בחומרים שהם קיבלו בחדרי חדרים. כלומר, הם ראו את ראש הממשלה ושר הביטחון, איך הם מקבלים החלטות, ולכן הם מספרים לנו שהם משיחיים, שהם הזויים. כשאני תוקף את ראש הממשלה ואת שר הביטחון – ואני עושה את זה הרבה – דברי מתקבלים כביקורת של איש אופוזיציה. כשהם אומרים את זה, והם אומרים בקריצה שיש להם עוד הרבה יותר חומר, כלומר הם יכולים עוד לפרסם עליו דברים הרבה יותר גרועים – מה שנקרא בחוק הפלילי, סחיטה באיומים, פשוט סחיטה באיומים – חברים, כששלושה כאלה יחד עושים את זה, זה חונטה. כאשר מאיימים בצעדים נוספים, כאשר זה בא על רקע מסמך הרפז והסיכול הממוקד של עוזי ארד, זה פוטש, זה חונטה שמנסה לעשות פוטש. תודה רבה.
אדוני היושב-ראש, תודה, רבותי השרים, חברי חברי הכנסת, יושב-ראש הכנסת ציין בפתח הישיבה שזו כנראה – –
– – הישיבה האחרונה של הכנסת הזאת, ודאי גם הצעות האי-אמון האחרונות לכהונתה של הכנסת הזאת, וכשם שקודמי, השר ארדן, עשה את חשבון הנפש של הממשלה, ומצא בה צדדים רבים לכף זכות במפעלותיה השונים, אני בא לפרוס בפניכם כתב קטרוג קשה על הממשלה הזאת וחשבון נפש אמיתי של הממשלה ביחס למדיניותה לגבי ההתיישבות היהודית ביהודה ובשומרון. מה היה לנו? התחלנו בנאום בר-אילן. התחלנו בנאום בר-אילן, שהיה היפוך מוחלט של כל מה שהציבור רשאי היה לצפות ולהאמין שראש הממשלה נבחר בשביל להעביר בכנסת הזאת, בין שהתחייב בכך במפורש בקולו ובין שרק זרע תקוות. אבל הוא נבחר על סמך ההבנה הציבורית שהוא יחזק את ההתיישבות ביהודה ושומרון. ומייד בחודשים הראשונים לכהונת ממשלתו קם ונשא את נאום בר-אילן, שהיה סוג של גט כריתות לכל מה שהבטיח לנו הליכוד, שלא תקום מדינה ערבית ממערב לירדן. זו המדיניות המוצהרת של המפלגה. ראש הממשלה קם ואמר: שתי מדינות לשני עמים, הכיר בכך שתקום מדינה פלסטינית, חס וחלילה, ממערב לירדן, והתדהמה היתה אמיתית, בייחוד מאלה שציפו ממנו ליותר. ואז מה שמענו מספסלי נאמני ארץ-ישראל שבליכוד? שמענו הצטדקות, שמענו תדהמה, שמענו: טוב, הוא רק אומר; הוא לא יעשה שום דבר. כאילו אמירה של ראש ממשלה היא לא בבחינת מעשה מדיני, גרימת נזק מדיני קשה ביותר. אני יודע שגם סביב שולחן הממשלה הזאת יושבים שרים שמתנגדים מכול וכול לכל מה שאמר ראש הממשלה בנאום בר-אילן. אבל האמירה היתה: הוא ראש ממשלה, והליכוד לא יחזור על טעויות העבר, ולא ניתן לימין להפיל את הימין, כי חס וחלילה, יבוא השמאל. "הוא רק אומר", אמרו לנו. ואז באה ההקפאה, והסתבר שהוא לא רק אומר – הוא גם חונק. עשרה חודשים בלא תקדים של ראש ממשלה שלא נתן לבנות בנייה ממשלתית ובנייה פרטית ביהודה ושומרון על סמך דרישה מופרכת לחלוטין, שאם לא נעשה כן הערבים לא יסכימו לחדש אתנו את המשא-ומתן. הקפאה על תנאי למשא-ומתן שלא התקיים. הסתבר לנו שהוא לא רק אומר; הוא גם עושה. הוא גם יודע לחנוק, הוא גם יודע להרוס. ואז, לאחר שתמו עשרת חודשי ההקפאה הזאת – כאמור, ללא תקדים – לא בנייה ממשלתית, לא בנייה פרטית, כמו בימי "חומה ומגדל" אנשים התגנבו בלילות כדי לעשות מצגי שווא, כאילו כבר יש יסודות לבניינים, כדי שאם יבואו המזל"טים של המינהל האזרחי, יצלמו התחלת בנייה, ויאשרו להם לבנות בית למשפחתם – כך התנהגנו, כמו בימי המנדט, תחת ממשלת הליכוד. כשתמו עשרת החודשים הללו באה הדרישה האמריקנית להאריך את ההקפאה, כמובן, ואנחנו יודעים היטב שראש הממשלה היה מוכן להתחייב לכך. ואם לא פעולה נמרצת של כל נאמני ארץ-ישראל בכנסת, מהקואליציה ומהאופוזיציה – שדולת ארץ-ישראל עם חברי זאב אלקין, וזכיתי גם אני לעמוד יחד אתו בראשה, וייזכר בעניין הזה לטוב השר אלי ישי, שגם הוא לחץ בעניין הזה, ונתן אולטימטום, וגם חברנו דודו רותם מזכיר את פעולתו של אביגדור ליברמן בעניין הזה – היתה הקפאה נוספת. לא היתה הקפאה נוספת בבנייה הפרטית, בנייה ממשלתית ביהודה ושומרון זכינו לראות על קצה כפית קטנה מאוד, וגם זה שבו ומחזרו לנו הבטחות שניתנו שוב ושוב ושוב לאיזה 30 יחידות דיור פה ו-50 יחידות דיור שם, במקומות שמצוקת הדיור בהם היתה בלתי נסבלת ממש, ואנשים גרו במרתפים ובמקלטים ובמוסכים, וגני-ילדים נולדו כל שבוע במבנים דליקים למיניהם, שהיתה סכנת נפשות לשבת בהם. כך זכינו לראות בממשלת הליכוד הזאת. ואז בא גל הבג"צים של השמאל, שבא לנצל הצלחה, לנצל הקפאה, ועכשיו להסיג אחור – לא רק שלא יתקדמו, אלא גם להסיג אחור ולהרוס מה שנבנה. יושב כאן השר בגין, חברנו השר בגין, שהוא לא זקוק לתעודות ולהוכחות ולקבלות ממני על נאמנותו לארץ-ישראל, אבל בימי אביו עליו השלום, כאשר החליטו לכבד מאוד את צו בית-המשפט העליון, ואביו עליו השלום אמר: יש שופטים בירושלים, הוא גם אמר: עוד יקומו הרבה אלוני-מורה.
בימיו קמו, לא בימי הממשלה הזאת. היום נשארנו רק עם השופטים שרוצים להחריב את ההתיישבות, אבל הממשלה הזאת לא הקימה אפילו יישוב אחד חדש.
הנתונים היבשים אכן מוכיחים – – –
מה שאמר חברי חבר הכנסת בן-ארי אכן מוכח בנתונים היבשים; זו הממשלה שמבחינת בנייה ממשלתית בנתה הכי פחות בעשורים האחרונים, גם כשאנחנו משווים אותה לממשלת אולמרט, אפילו כשאנחנו משווים אותה לממשלת אהוד ברק, שהבנייה הציבורית ביהודה ושומרון היתה בה נרחבת ומשגשגת. זה מה שאפשר להתגאות בו? זו הממשלה שעליה אמרו: הקואליציה הכי לאומית, הממשלה הכי ימנית, לא תזכו לטובה ממנה? זה מה שהמחנה הלאומי יודע לנפק לציבור המצביעים שלו ששולח אותם לכנסת כדי לבצר את ההתיישבות בארץ-ישראל? ואז באה היוזמה הערבית, מתוך ייאוש, לכאורה, מכך שאין התקדמות בשיחות השלום עם ממשלת נתניהו, ואבו מאזן הלך לאו"ם וביקש הכרה במדינה פלסטינית, הכרה חד-צדדית. מה היתה התשובה הציונית ההולמת המתבקשת מצעד כזה? אתם שוברים את הכלים – אנחנו שוברים את הכלים; אתם תובעים בעלות על ארץ-ישראל – אנחנו מחילים את החוק והמשפט הישראלי על ארץ-ישראל, מן הירדן לים. וגם אלה שאמרו: אנחנו לא יכולים, אנחנו חיים תחת הלחץ האמריקני והקוורטט, לפחות על ההתיישבות היהודית ביהודה ושומרון היתה הממשלה הכי לאומית הזאת יכולה להחיל את החוק והמשפט הישראלי; על ההתיישבות, כדי ליצור מצב שבו הם לא יהיו כפופים לצווים דרקוניים שהמינהל האזרחי מוציא כדי להצר את רגליה של ההתיישבות הזאת, כדי להחיל עליה את חוקי מדינת ישראל בתחומי התכנון והבנייה, קשים ככל שיהיו, מסורבלים ככל שיהיו, ביורוקרטיים ככל שיהיו, אבל חוקים של מדינה יהודית, ולא חוקים מתוקף צו צבאי ותערובת בלתי אפשרית של חוק עות'מאני ובריטי וירדני. אגב, לחוקים העות'מאניים, הבריטיים והירדניים היו צדדי זכות שאם היו מיישמים אותם, את העקרונות הטבועים בהם, למשל עיבוד וחזקה, אפשר היה לקדם תחומים רבים בהתיישבות היהודית ביהודה ושומרון. אבל בכל מקום שאפשר היה לגזור לטובה מתוך החוקים הקודמים, שהמשיכו לנהוג, החוקים העות'מאניים, הבריטיים והירדניים, הוציאו צו צבאי שפוסל אותם; קבעו תחת עינינו הפקוחות חוקים בלתי אפשריים לחלוטין, כמו צו שימוש מפריע; כאשר יש מחלוקת בין יהודי וערבי על נכס ביהודה ושומרון, מוציאים את היהודי שמחזיק בנכס, יהודי שמחזיק בנכס בתוקף קנייה, ואומרים: השימוש שלך בנכס מפריע לעשיית צדק. אבל הצדק הזה לא ייעשה לעולם.
ובניגוד למה שחשבתי, באמת זמני תם.
גם זמננו בכנסת הזאת כנראה הולך ותם. ראינו מה קרה בממשלה הזאת לאנשים שבניגוד להרבה מאוד יצורי אנוש שיש להם רמ"ח איברים, ויש להם פה וידיים ורגליים, הרי שלחלק מחברי הממשלה הזאת וחברי הכנסת נאמני ארץ-ישראל בליכוד, הסתבר שאין להם כל רמ"ח האיברים הללו, ובעיקר יש להם פה – הם יודעים לקום ולנאום נאומים נפלאים בזכותם של היהודים להתיישב בכל מקום, ומגרון לעולם לא תיפול, וגבעת-האולפנה לא תימוט, ובית-המכפלה לא ינוע ממקומו, אבל ידיים להצביע או רגליים להיעדר מהצבעות חשובות לא היו לכל אותם נאמני ארץ-ישראל. ולכן הממשלה הזאת, אדוני היושב-ראש, אינה ראויה לאמון, לטעמנו. תודה רבה.
אדוני היושב-ראש, מותר לשאול למה? כלומר, מה היה קורה אם היינו מסיימים את הדיונים היום ב-22:00 ומחדשים אותם מחר בבוקר, למשל?
אבל יכולת להביא את הקריאה השנייה והשלישית של פיזור הכנסת מחר, בסוף הדיונים, ואת כל הדיונים ב-30 הצעות החוק שמונחות לפנינו, במקום לקיים אותם ב-04:00, נקיים אותם מחר ב-11:00.
גברתי היושבת-ראש, תודה, ותודה לחבר הכנסת טלב אלסאנע, שמאפשר לי בזאת להציג את הצעת החוק הראשונה שלי לכנסת הבאה: עברית תהיה השפה הרשמית היחידה של מדינת ישראל. אבל אני מבקש לדבר על החוק לפיזור הכנסת ועל התקופה הקרובה, תקופה שבה אין כנסת פעילה שיכולה לחוקק חוקים ואינה יכולה להוציא מן הבאר את האבנים שהממשלה הזו הטילה לתוכה. כי כבר נאמר שאבן שטיפש אחד מטיל, גם מאה חכמים לא יצליחו להוציא. בית-המשפט העליון דחה היום את בקשת הממשלה, בקשת המדינה, לדחות את הריסת בתי שכונת-האולפנה בבית-אל, ובאמת אין לי הרבה טענות לבית-המשפט העליון, כי המדינה באיוולתה באה אליו פעם ופעמיים והצהירה: מה שעל קרקע פרטית יוסר. בלי שהיא נכנסת בכלל לסבך המשפטי הקשה הקיים ביהודה ושומרון של מעמד הקרקעות, שהוא סבך של חוקים עות'מאניים ובריטיים וירדניים. המדינה היתה צריכה לבוא לבית-המשפט ולהודיע: בכוונתנו להחיל את החוק והמשפט הישראליים על יהודה ושומרון, ולמצער להתחיל בהחלת החוק והמשפט הישראליים על ההתיישבות היהודית ביהודה ושומרון, ולמצער שבמצער להחיל את חוק התכנון והבנייה. ואז היה דינה של שכונת-האולפנה בבית-אל כמו של שכונת מגורים בתל-אביב, שמישהו בתום לב בנה בה בית, ובא אדם אחר וטען: אני הוא בעל הקרקע, והמדינה לא היתה מעלה על דעתה להורות על הריסת שכונה שלמה, אלא היתה מורה לפצות את בעל הקרקע לאחר שהוכיח את בעלותו בבית-משפט. ואילו בשכונת-האולפנה הזדרזה המדינה להכיר בטענת בעלות בלי שהעניין יידון בבית-משפט, ויותר מזאת הגדילה והתחייבה להרוס, בלי שלהבנתי, לא נציגי המדינה – ודאי לא נציג בית-המשפט ביקר בשכונה וראה בתים תלת-קומתיים, עשרות משפחות, למעלה מ-160 ילדים. אם מישהו היה מעלה על דעתו לעשות צעד כזה באיזו שכונה במדינת ישראל, בוודאי היו מזעיקים את העולם; על אחת כמה וכמה אם זה היה קורה במגזר הערבי, היו מביאים את כל מוסדות האו"ם לחרוץ את משפטנו כמדינה שפוגעת בזכויות אדם. אבל כאשר זה קורה בבית-אל, המדינה מוצאת את עצמה מול שוקת שבורה. הפתרון היחיד שהמדינה יכולה לבצע בתקופה הקצרה שקצב לה בית-המשפט הוא לחוקק חוק; חוק שאומר שבמקרה כזה יפוצו בעלי הקרקע ולא תיהרס השכונה. אלא שהמדינה הזדרזה והחליטה לפזר את הכנסת. הממשלה באה היום לבקש לפזר את הכנסת, וכבר נאמרו הדברים שוב ושוב, חברי הכנסת אנוסים על-פי הדיבור, נחלצים לתמוך בהצעה הזאת לפיזור הכנסת. ולכן על הצעת החוק להסדרת ההתיישבות להיות הצעת חוק ממשלתית. נראה את ראש הממשלה נתניהו לא עושה את זה. נראה אותו קם במערכת הבחירות להרוס את שכונת-האולפנה בבית-אל. הוא לא יהיה ראש ממשלה בכנסת הבאה אם הוא יעשה את זה. תודה רבה.
אדוני היושב-ראש, רבותי השרים, חברי חברי הכנסת, החוק הזה נמצא בתחרות קשה מאוד עם החוק הבא אחריו על החוק שהכי פחות מעניין את חברי הכנסת בשעה זו, אבל בכל זאת, נפל בחלקי להציג הצעת חוק ממשלתית במליאה בשעה כזאת. זה לא קרה לי כל הכנסת הזאת, אבל ביקשני יושב-ראש הוועדה, השוהה בחו"ל בימים אלה, והוא גם שמינה אותי להיות יושב-ראש ועדת המשנה לעניין החוק הזה. עניין הציוד הרפואי הוא עניין טכני מאוד, סבוך מאוד, דרוש מאוד ודחוף מאוד, ולכן הוא שוכב כבר 16 שנה במשרד הבריאות ולא הספיקו לחוקק אותו. לא מזמן פרצה שערוריית שתלי הסיליקון, כששמו שתלים שהיו מורכבים מאספלט ושאריות צמיגים או משהו כזה וגרמו נזקים לנשות ישראל שרצו להגדיל, ואז הסתבר שרמת הפיקוח של משרד הבריאות על שתלים ואביזרים ומכשירים רפואיים היא לא במיטבה, אם נאמר כך. היה דיון ואמרתי: תביאו את החוק ונגמור אותו כאן בתוך חצי שנה. תפסו אותי במלה, ולכן הביאו את החוק, מינו אותי, והחוק הזה אכן מסתיים ואני מביא לכם את הנוסח הזה. בוועדת המשנה היו חברים אתי חבר הכנסת ד"ר עפו אגבאריה וחברת הכנסת ד"ר רחל אדטו, והידע המקצועי שלהם בוודאי סייע לנו להתמודד עם החלקים הטכניים של החוק, ואנחנו מביאים אותו לסיום היום. ברשותכם, אפרט בפניכם רק את עיקרי החוק, למען הפרוטוקול, כדי שעם ישראל ידע שאנחנו יודעים מה אנחנו עושים בבית הזה. הציוד הרפואי הכלול בחוק הזה הוא כל דבר, מצמר-גפן ועד מכשירי MRI. על-פי החוק הקיים, למשרד הבריאות לא היתה סמכות לקבוע איזה הסדר כללי שמתנה את השימוש בציוד הרפואי בעמידה בסטנדרטים, בתנאים כלשהם ובתנאי בקרה ופיקוח על הציוד הזה, וברור שבריאות הציבור לא מפוקחת עד תום אם אין למשרד הבריאות כלים להשגיח, לפקח ולשלוט במכשור הרפואי הרב, ויש עשרות אלפי פריטים של אביזרים ומכשירים רפואיים. בהצעת החוק שמונחת לפניכם יש כמה עקרונות, ואני אסקור אותם בקצרה: קביעת הכלל שאומר שכל סוגי הציוד הרפואי חייבים ברישום, אלא אם כן נקבע בתוספת השנייה שאותם מכשירים פטורים ממנו. כמו כן, אנחנו מפרטים בחוק הזה את מכלול השיקולים מתי אפשר להקל ברישום. למשל, אם מכשיר מסוים רשום באחת מ-21 מדינות המערב, ושם יש לו אישור, אנחנו מקלים בעניין הרישום אצלנו. אנחנו מבקשים לקבוע בחוק הזה שייצור ושיווק של ציוד רפואי ייעשו רק לציוד שרשום בפנקס, ושימוש בציוד שרשום בפנקס ייעשה רק בהתאם לתנאי הרישום וההתוויה של הציוד הרפואי. הוועדה, בניגוד לטיוטה של החוק, קיבלה את עמדת ההסתדרות הרפואית שהוצגה בוועדה, שלפיה יש לראות בשימוש או בהוראה לשימוש בציוד רפואי שלא לפי ההתוויה או תנאי הרישום, אלא בהתאם לנוהל רפואי מקובל, כפעולה מותרת, ולא כפעולה אסורה על-פי החוק. עוד מרחיב החוק ואומר שציוד רפואי שחייב ברישום יירשם בפנקס הציוד הרפואי, והפנקס יהיה פתוח לעיון הציבור, יפורסם באתר האינטרנט, וכל אדם שמתעניין יוכל לדעת אם המכשיר שאתו מטפלים בו הוא אכן מכשיר שנרשם כהלכה והוא תחת פיקוח המשרד. החוק קובע במקרים מסוימים התניה של שימוש בציוד רפואי בהוראה של רופא או בהגבלת השימוש בציוד רפואי לבעלי הכשרה מקצועית מסוימת, אבל בהקשר הזה רק אעיר שהוועדה היתה מודעת לכך שקוסמטיקאיות למשל עושות שימוש בציוד רפואי שהוא לפעמים מתוחכם מאוד וכל תכליתו המקצועית היא לתלוש שערות מכל מיני מקומות בגוף, וקבענו שהמכשור המיועד לתלישת שערות איננו דורש פיקוח והסדרה בחוק הזה.
גם אני שאלתי למה לא. בכל העולם נקבע שהמכשירים המסוגלים לתלוש שערות – לא פינצטה, אלא לייזר-לייזר, אינם כאלה שמסוגלים לגרום נזק ולא יכולים לגרום תופעות לוואי קשות, ולכן סברו חברי הוועדה, באישור הוועדה בהסמכת משרד הבריאות, שהמכשירים העשויים לתלישת שיער לא דורשים פיקוח של חוק האביזרים והמכשירים הרפואיים. אני רואה שהשר איתן מודאג, אז אולי אתה רוצה להגיש הסתייגות לחוק? לא. בהצעת החוק מוסדר לראשונה גם נושא – – –
כן, גם אני בזמן האחרון כבר לא צריך. החוק גם מסדיר נושא כבד של מיחזור ציוד רפואי, והיה מתח ידוע בין היצרנים, שהיו רוצים שהרבה מאוד פריטים יהיו חד-פעמיים ואסור יהיה למחזר אותם – מה שממקסם את הרווחים שלהם – לעומת משתמשי קצה: בתי-חולים, ארגונים רפואיים, שיודעים ויכולים למחזר ציוד רפואי בתנאים מסוימים. החוק מעגן את התנאים הללו וקובע ששר הבריאות יצטרך לקבוע תקנות מפורטות מתי כן אפשר למחזר ומתי אסור למחזר ציוד רפואי, הכול לפי בטיחות המשתמשים. החוק מטיל חובה על בעל רישום לבצע פעולות מעקב וביקורת, גם בארץ וגם בחוץ-לארץ, כדי לדעת אם למשל דווחו תופעות לוואי שליליות לטיפול בציוד מסוים, כדי שהמשתמשים בארץ לא ייחשפו לסכנות הללו. כפי שאתם רואים, לטובת הציבור הרחב אני מדלג על חלק גדול ממה שהמחלקה המשפטית הכינה לי ואני מנסה להגיע לעיקרי הדברים. בנושא האחריות הפלילית על עבירה לפי החוק הזה, החוק מציע מאסר בין חצי שנה לשלוש שנים, בהתאם לחומרת העבירה. כלומר, מי שעשה ביודעין שימוש במכשיר שידוע שהוא גורם נזק בלא אישור בוודאי צפוי לעונשים חמורים, וקנסות שינועו בין 75,000 ל-225,000 שקלים, ואם זה תאגיד, אז יוטל עליו כפל הקנס. כדי להבטיח שהחוק לא יהיה ריק מתוכן, נקבע שתחילתו תהיה 60 ימים רק לאחר תחולתן של התקנות בנושא פנקס הציוד הרפואי שצריך משרד הבריאות לתקן, וההוראות שמטילות איסור וענישה יחולו רק שנה לאחר תחילתו של החוק. לקראת סיום דברי אני מבקש להביע תקווה שהצעת החוק לא תישאר ריקה מתוכן גם בהיבט הזה, ושמשרד האוצר יעמיד לרשות משרד הבריאות די כוח-אדם שיוכל להתמודד עם בקשות מגוונות, רבות, טכניות מאוד לרישום. צריך אנשי מקצוע מומחים בתחומים שונים של מכניקה, פיזיקה, אופטרוניקה וכיוצא בזה. אני מבקש להודות לד"ר אסנת לוקסמבורג, ד"ר נדב שפר ועורכת-הדין נילי דיקמן-חיון ממשרד הבריאות; לעורכות-הדין טלי שטיין, רוית דקל וגבי ויסמן ממשרד המשפטים; לעורכות-הדין דבי מילשטיין ונטלי גוטמן ולעורך-הדין יובל אביעד ממשרד התעשייה, המסחר והתעסוקה – שתרמו וסייעו לגיבושה של הצעת החוק בנוסח המונח לפניכם. דומני שאין הסתייגויות ואין בקשות דיבור, ואני מבקש מחברי הכנסת לאשר את הצעת החוק בקריאה השנייה ובקריאה השלישית בנוסח שאישרה הוועדה. תודה רבה.
אדוני היושב-ראש, תודה, אדוני השר, חברי חברי הכנסת, אני מתכבד להציג בפניכם את הצעת חוק הביטוח הלאומי (תיקון מס' 139), התשע"ב–2012, לקריאה שנייה ולקריאה שלישית. את הצעת החוק יזמו חברי הכנסת דוד רותם ורוברט אילטוב, ואני מברך, מבקש לברך אותם על יוזמתם, בייחוד כי אני מרגיש – במידה מסוימת – שהחוק הזה הוא המשך לחוק שלי מהכנסת הקודמת, שבא למנוע, למשל, מענק קבורה למשפחת מחבל מתאבד ועוד עיוותים מהסוג הזה. תכלית הצעת החוק המונחת לפניכם היא הרתעת מחבלים פוטנציאליים מפני מעורבות בפעולות טרור על-ידי הוראה שתקבע הפחתת גמלאות הביטוח הלאומי המשתלמות למחבלים. אני מבקש לומר שחוק הביטוח הלאומי מבסס תפיסה של סולידריות וערבות הדדית בין אזרחי ותושבי מדינת ישראל. וכאשר יש מחבל שמבצע פעולת טרור מכוון, שמנסה ליצור איום קיומי על תושבי המדינה ועל החברה הישראלית, אין שום סיבה לקיים אתו סולידריות. ולפיכך, ראוי להגביל את הסולידריות של החברה הישראלית כלפי אדם שבחר לפגוע בה, ואם הייתי רוצה להציע הסתייגות לחוק – מה שאינני רוצה, כמובן, לעשות – הייתי מציע הצעה לשנות את שם החוק באופן שייקרא: "נמאס לנו להיות הפראיירים של המחבלים". סעיף 326 לחוק הביטוח הלאומי, בנוסחו כיום, קובע כי לא תשולם גמלה לפי החוק אם הזכאות לגמלה נוצרה אגב ביצוע פשע או ניסיון לביצוע פשע. כמו כן נקבע כי אם בוצע הפשע מתוך מניע לאומני, לא ישולמו למשפחתו של המחבל המתאבד מענק במקרה פטירה, תשלום מיוחד בעד יילוד שאמו נפטרה, דמי קבורה או מענק לימודים שהורה יחיד מקבל בעד כל אחד מילדיו, אם הזכאות לגמלאות הללו נובעת ממותו של המחבל בפיגוע. סעיף 326(ב) לחוק קובע כי אדם שביצע עבירת רצח מתוך מניע לאומני ונידון למאסר עולם, לא יהיה זכאי לקיצבת זיקנה. בהצעת החוק המונחת לפניכם, שכאמור יזמו חברי הכנסת דודו רותם ורוברט אילטוב, מוצע תיקון בנוסח החוק הקיים: סעיף 326(א) סיפא וסעיף 326(ב) חלים במקרה שבו הפשע בוצע מתוך מניע לאומני, ומוצע לתקן את הנוסח ולקבוע שהוא יחול גם על פשע שבוצע בזיקה לפעילות טרור. בתיקון העיקרי בחוק מוצע לקבוע כי למי שהורשע בעבירות ביטחון חמורות שבוצעו מתוך מניע לאומני או בזיקה לפעולות טרור, ונגזר עליו עונש של עשר שנות מאסר לפחות, תופחת מחצית מסכום הגמלאות המשתלמות לפי פרקים אלה בחוק הביטוח הלאומי: פרק ה' – ביטוח נפגעי עבודה; פרק ו' – ביטוח נפגעי תאונות; פרק ז' – ביטוח אבטלה; פרק ח' – ביטוח זכויות עובדים בפשיטת רגל ובפירוק תאגיד; ופרק י"א – ביטוח זיקנה וביטוח שאירים. החוק המוצע יחול על עבירות ביטחון כגון סיוע לאויב במלחמה, מסירת ידיעה לאויב, ריגול, רצח, ניסיון לרצח, חבלה בכוונה מחמירה, פעילות בארגון טרוריסטי, חברות בארגון טרוריסטי ועוד, אשר בוצעו כאמור מתוך מניע לאומני או בזיקה לפעילות טרור. תכלית התיקון המוצע היא הגנה על חיי אדם ועל ביטחון אזרחי המדינה בדרך של הרתעת מפגעים פוטנציאליים מפני מעורבות בפעולות טרור. ולעניין זה ראוי להביא מדבריו של בית-המשפט העליון בשבתו כבג"ץ 6288, סעאדה נגד אלוף פיקוד העורף, שקבע לעניין הריסות בתי מחבלים וזה רלוונטי גם לענייננו בימים אלה, שהריסה כזאת נדונה ביחס לרוצחי בני משפחת פוגל, השם ייקום דמם: "הסיכוי שהרס בית או אטימתו ימנע בעתיד שפיכת דמים מחייב אותנו להקשות את הלב ולחוס על החיים העלולים ליפול קורבן למעשי זוועה של מפגעים, יותר משראוי לחוס על דייריו של הבית", והדברים נכונים לענייננו בבחינת קל וחומר. התיקון המוצע הוא מידתי. הוא אינו שולל את הזכות לקיום מינימלי בכבוד, הוא אינו כולל פגיעה בגמלאות קיום. התיקון מוגבל רק למי שהורשע בעבירות חמורות בלבד והוא שולל מחצית מהגמלה בלבד וחל רק על המחבל עצמו ולא על בני משפחתו. אני קורא לחברי הכנסת לאשר את הצעת החוק בקריאה השנייה ובקריאה השלישית. נדמה לי שנרשמו חברי כנסת אחדים לקבל רשות דיבור – אני מבקש לוותר על רשות הדיבור שביקשתי לעצמי. תודה רבה.
תודה. אדוני היושב-ראש, רבות נאמר על כך שקדימה לא ידעה לנהוג כאופוזיציה, אבל כשאני שומע כמה מחברי הכנסת של הקואליציה, למשל נאמני ארץ-ישראל שבהם, שאני בוודאי מצדד בדעתם, איך הם יודעים לתקוף את מדיניות הממשלה שבאה להרוס בתים ולהרוס יישובים, אז אולי בקואליציה הם ילמדו להתנהג כאופוזיציה. לפחות לדבר לא עולה כסף. אבל אני בכל זאת רוצה לבוא ולומר שאתמול נפל דבר בישראל, משהו שהפך לחלוטין את תפיסת ההיסטוריה שלנו. אנחנו ידענו על מלכנו הראשון, שאול, שהיה משכמו ומעלה, והיה נחבא אל הכלים והלך לחפש אתונות ומצא מלוכה. והנה, מהפך – משכמו ומטה, אין כלי שיודע להכיל את גדולתו, הלך לחפש מלוכה, מצא אתונות, ועוד הוא מבסוט.
אדוני היושב-ראש, תודה, חברי חברי הכנסת, לפני שנים אחדות עזרתי לנערה אחת להתכונן לבחינת הבגרות בתנ"ך והגענו לקינת דוד. והסתבר לי שהיא לא יודעת מי זה שאול. אמרתי לה: איך יכול להיות שאינך יודעת מיהו שאול? שאול המלך, המלך הראשון שלנו. ואז היא אומרת לי: אה, הוא נפל במיקוד. נפל במיקוד, כלומר באותה שנה לא הוטל על תלמידי התיכון ללמוד עליו. אני לתומי חשבתי ששאול נפל בגלבוע. השבוע הסתבר לי – לא בגלבוע ולא במיקוד, אלא בפח, ואפילו לא בפח – שאול נפל באיזה פחית קטנה. יש קריאה מחודשת של ההיסטוריה לפנינו, חברי הכנסת, אנחנו למדנו על המלך שאול שיצא לבקש אתונות ומצא מלוכה. עינינו הרואות: שאול יצא לבקש מלוכה, מצא אתונות והוא עוד מבסוט – על מה ולמה? על מה? מה הוא קיבל? אבל אני רוצה לומר דבר אחר. אני חששתי מהבחירות רק מסיבה אחת – פחדתי שאחרי הבחירות נתניהו יקום ויפנה שמאלה ויצרף לתוך ממשלתו גורמי שמאל כדי שיוכל להקים מדינה פלסטינית או כל דבר אחר. והנה הוכיח לנו נתניהו השבוע שהוא יכול לפנות שמאלה גם בלי ללכת לבחירות, ולכן אני מודאג. אינני רואה כאן את חברת הכנסת רגב, שאמרה בגבורה רבה מהדוכן הזה – אחרי שהתכוונה השבוע להקים שדולה למען החלת החוק הישראלי על יהודה ושומרון – אמרה בגבורה רבה שהיציבות הממשלתית היא מעל הכול. חברי הממשלה, המבחן הבא של הממשלה הוא בגבעת-האולפנה ובמגרון. שם תיבחן הממשלה הזאת, אם הפכה להיות ממשלת שמאל וקבלנית ההריסות של "שלום עכשיו", או – ובאמת היציבות הממשלתית תהיה מעל הכול, גם מעל ארץ-ישראל – או שזו עדיין ממשלה לאומית, ששאול מכר שם את בכורתו בנזיד עדשים. אם כניסת קדימה לממשלה תהפוך אותה לממשלת שמאל, נראה את כל הגיבורים, את כל נאמני ארץ-ישראל בקואליציה הזאת, נאבקים על דעתם למרות יציבות הממשלה. תודה רבה.
אדוני היושב-ראש, רבותי השרים, חברי חברי הכנסת, לפני שאגע בנושא האי-אמון שרציתי להעלות, הערה, כי שמעתי מחבר הכנסת גנאים שהגיע הזמן שמדינת ישראל תכיר באחריותה לאסון שהיא גרמה לערבים במלחמת העצמאות. נכיר באחריות הזאת, ממש ביום שבעלות-הברית יכירו באחריות שלהן לאסון שהם גרמו לעם הגרמני במלחמת העולם השנייה. אם תהפכו את יום הנכבה ליום אבל, ייכנס עוד יום חג אחד לחגי ישראל, וזה יהיה החג של הניצחון על האויב הערבי במלחמת השחרור, כי זו משמעותה של המלחמה הזאת. אבל אני מבקש לדבר על ההסכם שהשב"כ הגיע אליו עם האסירים הביטחוניים הערבים. במסגרת ההסכם הזה הם מסכימים להתחיל לאכול, ויקבלו לימודים אקדמיים, הפסקת בידוד, תוספת ערוצי טלוויזיה, ביקור משפחות ועוד כסף לקנות בקנטינה. למה נכנעה המדינה? כדי שלא ימות מרעב מחבל או מחבלים אחדים בכלא ישראל. הכניעה הזאת לא היתה מבזה ומשפילה כל כך אם המדינה לא היתה מתעקשת לצרף תנאי להסכם – שהמחבלים יחתמו על הצהרה שהם לא יעסקו בטרור מתוך בתי-הכלא. כלומר, לא יגייסו פעילי טרור, לא יסיתו לביצוע מעשי אלימות, לא יעסקו במימון, וכיוצא באלה דברים. אני לתומי חשבתי שזה התפקיד של שירות בתי-הסוהר, אדוני השר לביטחון פנים. כלומר, שמים רוצח בכלא, כדי שלא ירצח. שמים אנס בכלא, כדי שלא יאנוס. שמים מחבל בכלא, כדי שלא יעסוק בטרור. לא מחתימים אותו על כתב התחייבות שהוא לא יעסוק בטרור מתוך בית-הכלא – מה אתם חושבים? שאדם שמוכן לשחוט תינוקות, שאדם שמוכן להתפוצץ לאלף חתיכות יחד עם נשים וזקנים, וגברים, וילדים, לא יהיה מוכן לשקר למדינה שמחתימה אותו? איזה מין איוולת? איזה מין השפלה זאת? להחתים אותם שהם לא יעסקו בטרור מתוך בתי-הכלא, במקום להתעקש על כך ששירות בתי-הסוהר יוודא שהם לא עוסקים בטרור מתוך בתי-הכלא. ומי שעוסק בטרור, יש לשירות בתי-הסוהר אמצעי ענישה בתוך בית-הסוהר, כדי להחמיר את התנאים שלו, ולא לתת לו לראות את "אל-מנאר", לערוך סעודות שחיתות, לעשות תואר אקדמי בתוך בתי-הכלא שלנו. שוב פתחתם את קייטנת ה"חמאס", אדוני השר לביטחון פנים? בפעם שעברה שנכנעו לטרור, ראש הממשלה, שניסה ללמד את כל העולם איך לא להיכנע לטרור, איך אסור לוותר, כתב ספר, עשה קריירה על הדבר הזה – בפעם שעברה התירוץ היה עסקת שליט. טוב, צריך להציל חייל בשבי ה"חמאס". מה התירוץ הפעם? שלא ימות מחבל בכלא שלנו. ואם הם יפתחו מחר בשביתת רעב כוללת עד שישחררו אותם, למה אז לא תיכנעו? הלוא גם אז עלול למות אסיר אחד בכלא, ושוב יאיימו עלינו באינתיפאדה שלישית. מסלול הכניעה לטרור הוא מדרון חלקלק, ואתם נמצאים בו. אינני רואה מה יעצור את הממשלה הזאת במדרון החלקלק הזה של כניעה לטרור. תודה רבה.
לפעמים אומרים כמצוות אנשים מלומדה: אתה לא יודע כמה אתה צודק. אני לא אומר את זה הפעם. אני משוכנע שאתה יודע מה אתה אומר.
אדוני היושב-ראש, נכבדי סגן השר, נמסר כי האוניברסיטה העברית מכרה שטח אדמה שהועבר בירושה לאוניברסיטה להקמת מעונות לסטודנטים. השטח נמכר לחברת בניין ערבית הנתמכת על-ידי ארגון סעודי שהוכרז ב-2008 כארגון עוין. רצוני לשאול: 1. האם הפרטים נכונים? 2. אם כן – מה ייעשה כדי למנוע את העסקה? תודה.
תודה, אדוני היושב-ראש, תודה, אדוני סגן השר. החברה שחתמה על החוזה היא למיטב ידיעתי חברת קש המייצגת את חברת "אל-מַגְ'לִס אל-סוּכַּאן". זוהי זרועה של הרשות הפלסטינית בירושלים. ב-2008 ניצב על הדוכן הזה השר לביטחון פנים, מר אבי דיכטר, שענה בכנות, ואני מצטט: "שירות הביטחון הכללי פנה לשר לביטחון פנים בבקשה שיורה על סגירת משרדי המועצה לשיכון על-פי חוק יישום הסכמי הביניים, 1994. משרדי החברה הפועלים בירושלים הם נציגות של הרשות הפלסטינית בירושלים, ופעילותם אסורה, ולפיכך הוריתי על סגירת משרדי החברה". החברה פועלת עכשיו לא רק כזרוע של הרשות הפלסטינית אלא גם מטעם קרן סעודית ששר הביטחון הורה בצו על הפיכתה לקרן בלתי מותרת – הקרן הסעודית של הבנק האסלאמי. אדוני, גם אם אין קונים, אסור למכור לפושעים.
יש לי צילום של החוזה. זה "מַגְ'לִס אל-סוּכַּאן". אני מחזיק בידי את צילום החוזה, שנחתם ב-2004, בין האוניברסיטה לחברת "מַגְ'לִס אל-סוּכַּאן", מספר חברה 511593444. זו חברה שקבע השר לביטחון פנים שהיה כאן – – –
– – – שהיה כאן, שקבע שהיא הזרוע של הרשות הפלסטינית.
אני מחזיק חוזה בין האוניברסיטה ל"מַגְ'לִס אל-סוּכַּאן", לא שום דבר אחד.
היא הנותנת. כשחותמים חוזה עם חברה אחת ורושמים על-שם חברה אחרת, היא הנותנת שהיא פועלת כחברת קש.
אדוני היושב-ראש, תודה, נכבדי, השר, חברי חברי הכנסת, אני לא רוצה להכניס את ראשי בוויכוח עתיק היומין בין הסונה והשיעה, בעירק זה לא נגמר טוב, לכן אני לא אתייחס לנקודה האחרונה, המעניינת, שהועלתה בדברי קודמי. אבל אני מבקש להתייחס לאיגרת נתניהו ולומר שאינני יודע באמת מה היה כתוב בה. כלומר, אני יודע מה היה כתוב בעיתונים שהיה כתוב בה; מטבע הדברים זה לא משקף בהכרח את מה שהיה. אינני יודע, למשל, אם נתניהו התחייב באיגרת להיכנע לדרישות של האסירים, המחבלים הערבים, על-פי דרישתו של אבו מאזן באיגרתו הקודמת אליו. אינני יודע אם הוא התחייב, אבל אני יודע שהוא עשה. אני יודע שלמחרת היתה כניעה מוחלטת. הערבים, המחבלים בכלא הסכימו לאכול, ובתמורה הם קיבלו עוד ערוצי טלוויזיה, לימודים אקדמיים, עוד כסף בקנטינה, הפסקת ההפרדה. ואם הדיבור קובע או המעשה קובע, אני יודע מה היתה התשובה המעשית של ראש הממשלה לעניין הזה. שוב, אינני יודע מה היה כתוב באיגרת בשאלת הסכסוך היהודי. נדמה לי שמה שהודלף בעיתונות היה ששוב הופרחו ססמאות נבובות למדי על הרצון לחתור לשלום בלי תנאים מוקדמים כששני הצדדים יודעים שאין להם על מה לדבר – שהערבים רוצים הכול, והיהודים לא מוכנים, עדיין, לתת הכול. לא מוכנים להתאבד, לא מוכנים להשלים עם זה שלא מכירים בזכותה של מדינת ישראל להתקיים כמדינה יהודית. אבל נדמה לי שאני יודע בביטחון מלא מה לא היה באיגרת. לא היתה באיגרת הזו בשורה חדשה של פתרון הסכסוך היהודי–ערבי. לא הציעו שם את הפתרון היחיד שיכול לשבור את המבוי הסתום הזה שאנחנו נתונים בו, והוא הצעה לאבו מאזן ללכת על התוכנית – ירדן היא פלסטין. היא לא תוכנית פשוטה. היא גם לא תוכנית חדשה. אבל לאור אביב העמים המשתולל באזורנו, נדמה לי שזו יכולה להיות שבירה של המבוי הסתום ופתיחת אפיק חדש לנסות ולפתור את הסוגיה הקשה הזאת. אינני מאמין שזה יביא שלום, כי הסכסוך הוא מלחמת דת. הסכסוך הוא התנגשות תרבויות ולא סכסוך טריטוריאלי, וסכסוכים מהסוג הזה מטבע בריאתם קשים מאוד לפתרון. לפעמים מאות שנים של חיים בצוותא, של דו-קיום, של חינוך לסובלנות, רק עליהם יכולה להיבנות איזו נוסחה שמאפשרת שלום. ועד אז צריך למצוא איזו נוסחה שמקטינה חיכוך, מקטינה דימום, מקטינה שפיכות דמים. כל העולם מדבר על שתי מדינות לשני עמים, אז הגיע הזמן שישראל תבוא ותגיד: אנחנו בעד, אנחנו בעד; אנחנו בעד שתי מדינות לשני עמים, אבל אנחנו זוכרים שלפלסטינים כבר יש מדינה, והיא בירדן. ירדן הוקמה על-ידי הבריטים, על שלושה-רבעים מהבית הלאומי שהובטח לעם היהודי בהצהרת בלפור, וההבטחה אושררה בהחלטת חבר-הלאומים בתום מלחמת העולם הראשונה. 80% מאוכלוסיית ירדן הם פלסטינים, כלומר, גם בטריטוריה וגם בדמוגרפיה, ירדן היא מדינת הלאום הפלסטינית. זה ששולט שם בית-המלוכה ההאשמי, שיובא לשם מחיג'אז בסוף מלחמת העולם הראשונה כדי לפתור הבטחות בריטיות ישנות, זה נכון, אבל ביום שאביב העמים הערבי יגיע לירדן, בית-המלוכה ההאשמי לא יהיה שם יותר; להערכתי, בתוך שנה המלך עבדאללה לא ישלוט בירדן. וכאשר זה יקרה, להלכה ולמעשה ירדן תיהפך להיות מדינת לאום פלסטינית. זה אולי לא כל מה שהפלסטינים רוצים. איש לא יצליח לעקור מלבם את חלומותיהם. הם רוצים גם את כל שטח מדינת ישראל עד הים התיכון, אני יכול להבין אותם, הם רוצים. אבל הם יקבלו שלושה-רבעים מתאוותם ביום שהם ישלטו בירדן. האם זה טוב לישראל? אינני יודע. המשטר ההאשמי הוא ידידותי למדינת ישראל. הסכם השלום עם ירדן הוא נכס אסטרטגי לנו. הם נלחמים בטרור, שיכול לבוא ממזרח ולשחזר מה שהיה אצלנו בסוף שנות ה-60, שלילה-לילה ניסו חוליות מחבלים לחצות את הירדן. אבל גם אם זה לא טוב לישראל, וגם אם ישראל היתה רוצה שזה לא יקרה, ושבית-המלוכה ההאשמי ישלוט לנצח נצחים בירדן, אף אחד לא שואל אותנו. זה יקרה, זה יקרה כפי שזה קרה בתוניסיה, ובלוב ובמצרים. זה קורה בסוריה, והמומחים סבורים שאחרי סוריה תבוא ירדן. ואם ישראל, עם כל אהבתה ההיסטורית לבית-המלוכה ההאשמי לא תכין תוכנית ב', מה היא עושה ביום שאחרי, ביום שהמלך עבדאללה העמיס את זהבו והונו וטס מירדן לאנגליה – אגב, הייתי בעמאן והייתי בלונדון, ואני לא אאשים אותו אם הוא יעבור ללונדון. יש באמת יתרונות מסוימים בממלכה המאוחדת שאין בשכנתנו ממזרח. אבל ביום שזה יקרה ישראל צריכה – אני מציע את זה לשר המדע – שממשלת ישראל תשכור מודעה על כל העמוד הראשון של ה"ניו-יורק טיימס" וה"וושינגטון פוסט", ותכתוב במודעה: Happy Birthday to you – מזל טוב למדינה הפלסטינית, קמה המדינה, אנחנו מברכים את שכנתנו החדשה. אנחנו נציע לה גז והתפלת מים, וקשרי ידידות. נולדה המדינה הפלסטינית. שם ייושבו הפליטים, שם ימצאו הפלסטינים לעצמם מדינת לאום, חלק מהתקווה הגדולה שלהם לזכות במדינה. היום יש להם בעולם מעמד יקר מאוד, והעולם מאוד אוהב אותם, כי הם במצב של עם יתום, עם שאין לו דבר, עם שאין לו מדינה. ולפתע פתאום, ברגע שזה יקרה בירדן, יהיה להם משהו, בעיני העולם זה אולי לא הכול אבל זה משהו. תהיה להם מדינה. מדינת ישראל חייבת להתכונן לאפשרות הזאת. זאת לא תהיה חתירה תחת שלטונו של עבדאללה, אבל מדינה אחראית חייבת להכין את עצמה לאפשרות מאוד ריאלית. לפני שנים כשהייתי מדבר על זה היו מפהקים ושואלים מה הנושא הבא על סדר-היום. בשנה האחרונה איש אינו יכול לשלול את האפשרות שמחר או בעוד חצי שנה זה יקרה בירדן. לכן מדינת ישראל חייבת להיערך לכך, לא רק בשכירת מודעה ב"ניו-יורק טיימס", גם בלנסות, יחד עם ממשלת ארצות-הברית, לוודא שירדן החדשה הזאת לא תיהפך להיות מדינת "חמאס", לא תיהפך להיות ממלכת "אל-קאעידה", לא תיהפך למין שטח הפקר, כפי שקורה היום בסיני, אלא שאותם גורמי אופוזיציה ירדניים, פלסטיניים-ירדניים, שתומכים ברעיון של ירדן היא פלסטין – ברוח דבריו של המלך חוסיין, עליו השלום, שאמר: ירדן היא פלסטין, ופלסטין ירדן, וכל מי שאומר אחרת הוא בוגד, כי הוא הבין שההצדקה היחידה לקיומו של בית-המלוכה ההאשמי זה אם הוא המלך של הפלסטינים, של העם שלו. אם אנחנו נשכיל לטפח את האופוזיציה הזאת, לתמוך בה, לנסות למנוע מלחמת אזרחים בירדן, כי המיעוט הבדואי הוא החמוש, אם כי נמסר לי שגם בתי-אב פלסטיניים רבים מאוד בירדן, יש שם מקרר, גז, טלוויזיה וקלצ'ניקוב, כמו שנהוג באזור שלנו – חפצי בית יסודיים, בסיסיים מאוד, שנמצאים כחלק מהריהוט בהרבה מאוד משקי-בית במזרח התיכון. גם מלחמת אזרחים שתתחולל בירדן היא אירוע רע מאוד שישראל צריכה לנסות למנוע אותו כמיטב יכולתה. היכולת שלנו להתערב בתוך מה שקורה במדינות ערב היא קטנה, היא מעטה, היא קלושה. הלקח שלנו מלבנון צריך להילמד היטב, היכולת שלנו להשפיע ממש על מה שקורה במדינות הללו היא לא גדולה. אבל במעט, במנופי לחץ חיוביים, בתמריצים, במעורבות של הקהילה הבין-לאומית, אנחנו יכולים לעשות הרבה מאוד. ואת זה הייתי רוצה לראות באיגרתו של נתניהו לאבו מאזן, את ההבטחה הזאת, את פריסת התוכנית החדשה הזאת, את פריסת האפשרויות הגלומות בה, זה היה חסר בלי ספק באיגרתו של ראש הממשלה לאבו מאזן. תודה רבה.
– – – את חופש הפולחן – – –
לא מתאים לך, לא מתאים לך, פרופגנדה זולה.
עמיתנו החדש, ד"ר חסון, ברכותי. יפה דיברת, כמעט עברת על כללי הבית הזה, דיברת לעניין.
ובזמן. באמת, כמעט עבירה אתית, אבל אני לא רוצה להסית אף אחד. אני מוכרח לומר, כשהגעת הנה הייתי מאוד מודאג. דבר ראשון נבהלתי, חשבתי שיש עוד דוקטור. אחר כך חשבתי שיש עוד חסון וזה יותר ממה שמשרד הבריאות מתיר בכנסת אחת.
אבל ד"ר חסון, כמובן בעל תואר שלישי, תושב דאלית-אל-כרמל, ומהתפקידים הרבים שמילאת אני מציין שהיית נשיא מכללת הכרמל וראש עיריית הכרמל. אין לי ספק שמניסיונך, גם האקדמי וגם המוניציפלי, תוכל לתרום רבות לעבודת הבית הזה. אנחנו מברכים אותך ומאחלים לכולנו שניהנה מהניסיון והיכולות שלך.
בימים אלה אנחנו מציינים 50 שנה לפטירתו של אב"א אחימאיר, שבשבועות לפני 50 שנה, ב-6 ביוני 1962 – – –
בערב שבועות הוא נפטר. הוא היה מהמנהיגים הרוחניים והאידיאולוגיים של התנועה הרוויזיוניסטית, ממקימי "ברית הבריונים" לאחר מאורעות 1929, יחד עם ד"ר יהושע ייבין ואורי צבי גרינברג. החידוש של אב"א אחימאיר באותם ימים היה, שהוא היה הראשון שהגדיר את הבריטים כשלטון זר. עד אז השתדלו שהפקידים הבריטים יעמדו בהתחייבויותיהם על-פי המנדט הבריטי, שלא יהיו עוינים ליישוב היהודי בארץ-ישראל. ואילו הוא אמר: שלטון בריטניה בארץ-ישראל הוא שלטון זר; והנגזרת מקביעה זו היתה מרד בשלטון הבריטי, מאבק מזוין, גם בניגוד לדעתו של ז'בוטינסקי באותם ימים. זה היה החידוש. בעקבות מאמר חריף ביותר שהוא כתב נגד חיים ארלוזורוב, וחודשים אחדים לאחר מכן היה רצח ארלוזורוב, הוא נאסר, נאשם בשותפות ברצח, ישב שנה בכלא ירושלים עד שזוכה.
ישב במעצר בכלא המרכזי. לשבחו של היושב-ראש שלנו, יושב-ראש הכנסת רובי ריבלין, אזכיר רק שאב"א אחימאיר ואבא שלי, עליו השלום, זכו להיות מונצחים באותה סדרת בולים שאתה הוצאת לכבוד פובליציסטים ישראלים כשהיית שר התקשורת.
אדוני היושב-ראש, אדוני השר, גברתי סגנית השר, חברי חברי הכנסת, אמרו לי פעם שכל הספד טוב מחולק לשלושה חלקים: האחד – המנוח, השני – המנוח ואני, השלישי – אני. חשבתי ללכת על-פי הנוסחה הזאת ולדבר מלה על הסטודנטים, אחר כך על "אני והסטודנטים" ואחר כך עלי, כמו שנהוג במקומותינו, ורציתי לספר לכם על איזה חוק חשוב שרציתי לחוקק למען הסטודנטים שיאריכו להם את תקופת הזכאות לפטור ממס, לא מייד אחרי שהם משתחררים כחיילים, שהפטור לא "יתבזבז" בתקופה שהם לומדים ובקושי מספיקים לעבוד, אלא שידחו להם את זה לאחרי הלימודים, ואיך פקידי האוצר הכשילו את כוונתי הטובה. אבל אז חשבתי שלא מתאים לי נאום מהסוג הזה. כלומר, לספר איך אני דואג לסטודנטים, אז אני אספר מה אני דורש מהסטודנטים. קראתי מאמר מרתק של פרופסור אמריטוס זיוה שמיר ב"כיוונים חדשים" האחרון. היא היתה ראש החוג לספרות עברית באוניברסיטת תל-אביב, ובמאמר היא משקפת את מצב החוגים ללימודי הרוח ומדעי היהדות באוניברסיטאות בן-גוריון, תל-אביב, ירושלים וחיפה, והתמונה היא רעה מאוד. התמונה היא שאדם יכול להיות היום בוגר או מוסמך לימודי ספרות באוניברסיטה מהמובילות בארץ בלי ללמוד את הבסיס: לא עגנון, לא ביאליק, לא טשרניחובסקי, לא אורי צבי גרינברג. מלמדים חוגים אזוטריים לחלוטין, שמנסים להיות פרובוקטיביים ומושכי קהל על-פי ניסוח שם הקורס, והיא הביאה כמה דוגמאות מסמרות שיער של שמות החוגים. את הבסיס כבר לא מלמדים. עכשיו, כשזה משתלב – את זה היא כותבת, ואני בוודאי מצטרף לדעתה – כשזה משתלב בזה שחוגים רבים באוניברסיטאות המובילות שלנו נשלטים היום על-ידי השמאל הקיצוני האנטי-ציוני, ששולל את זכות מדינת ישראל לקיום כמדינת העם היהודי, שקורא בריש גלי להחרים את מדינת ישראל ואת האוניברסיטאות שלה – כשזה מצטרף יחד עם הניסיון להכחיד את התרבות העברית בחוגים הללו, כי זה חלק מסדר-היום שלהם, כי זה חלק מהעובדה שאם אין לנו תרבות ואין לנו ספרות עברית, אז באמת אנחנו יכולים להיות אנטי-ציוניים, והסטודנטים מצביעים ברגליים בחוגים האלה והם בקושי נרשמים אליהם. אני רוצה שהסטודנטים יצביעו גם בידיים וגם ברגליים ולא ייכנעו לפוליטיזציה של חוגי מדעי הרוח ומדעי היהדות באוניברסיטאות המובילות שלנו. מספרת פרופסור זיוה שמיר שהיא קוראת הערות בדפי המשוב של המרצים שלה: המרצה עושה פוליטיזציה של החוג, הוא מצפה ממני לדקלם את התִפלוּת שהוא מלמד בשיעורים במקום ללמד ביאליק ועגנון ואורי צבי גרינברג, הוא מטיף לנו ללכת ולהשתתף בפעילות הפוליטית שלו. הסטודנטים צריכים לחזור לחוגים האלה ולתבוע מהמרצים שלהם ללמד את יסודות הספרות העברית, ולהדיח אותם באמצעות דפי המשוב הללו אם הם אינם עונים על הקריטריונים הבסיסיים ביותר של ייעודו של החוג. היא קוראת למל"ג, שנתן לאוניברסיטאות שונות בארץ רשיון ללמד מקצוע מסוים לפני 30 ו-40 שנה, לשוב ולבדוק את המנדט שהם נתנו, האם האוניברסיטאות עומדות במנדט הזה שניתן להן והאם הם באמת מלמדים את מה שהם התחייבו לו. באוניברסיטת קיימברידג' החוג לספרות אנגלית הוא החוג היוקרתי ביותר ותנאי הקבלה אליו הם המחמירים ביותר. הם מבינים שכך יוצרים קבוצות עילית וקבוצות איכות יוקרתיות של סטודנטים. הדברים הללו חשובים לנו לא פחות מאשר לימודים טכנולוגיים, לימודי כלכלה ולימודי משפטים. אנחנו צריכים לבנות את הנדבך הבא של התרבות הישראלית, היהודית, העברית, בארץ-ישראל על כתפי מה שנלמד ונוצר בארץ הזאת שנים רבות. אדוני היושב-ראש, הילדים שלי כבר כולם סיימו את הפרק האוניברסיטאי שלהם, אבל הנכדים שלי צריכים ללמוד באוניברסיטאות הללו. נדמה לי שיש לי נכד אחד בשם אבשלום שצופה בנו ברגעים אלה. אליו מכוונים הדברים, כדי שגם בדור הבא תהיה לנו תרבות עברית וספרות עברית ולימודי יהדות באוניברסיטאות – –
– – ועל הנדבכים האלה גם הסטודנטים נדרשים ללכת נגד הזרם – לא רק נגד הזרם במחירי מעונות אלא גם נגד הזרם שמכתיב להם מה ללמוד, איך ללמוד ומה לחשוב. תודה רבה.
שאלה קצרה, ואולי גם כמשפטן, על הזיקה שבין החופש האקדמי ועמדת משרד החינוך.
יכול להיות. לצורך העניין, אם מחר אוניברסיטת חיפה תרצה לשלב בלוגו שלה ג'ירפה אוכלת פיצה משפחתית, האם גם אז משרד החינוך יידרש להתערב בכך?
אדוני היושב-ראש, תודה, אדוני השר, חברי חברי הכנסת, לפני שלוש שנים הבאתי לוועדת השרים לחקיקה את הצעת החוק שלי להקים גדר בגבול מצרים, והממשלה אמרה לי, פחות או יותר: אתה לא תגיד לנו מה לעשות; אנחנו נחליט, ואנחנו נעשה. לפני שמונה חודשים הבאנו את ההצעה להקים מתקן כליאה, הצעה שנפלה, כי אמרו לנו: אתם לא תגידו לנו מה לעשות, אנחנו נחליט ואנחנו נעשה. אז בבקשה. תעשו. נדמה לי שחומרת הבעיה ברורה היום לכולם, גם לאלה שצועקים לנו "גזענים" כשאנחנו דורשים לגרש את המסתננים. גם יפי הנפש מתפללים בלילה על משכבם שלא יקומו בבוקר וימצאו סודנים על הדשא היפה שלהם. צודקת חברת הכנסת תירוש, דרושה ועדת חקירה פרלמנטרית, אבל לך ולי אין ספק שהקואליציה לא תניח להקים ועדת חקירה כזו, כי היא עלולה לחשוף מחדלים לא פשוטים של הממשלה. יש אמצעי פשוט מאוד שאדוני שר הפנים יכול לנסות להנהיג והוא פותר בעיה קטנה, ממוקדת – אמצעי זיהוי ביומטריים שאי-נשיאתם תהווה עבירה פלילית. אחד הקשיים שיש הוא שקשה לנו מאוד לזהות אותם במקרה של חשד לביצוע עבירה. יכול להיות שהעובדה שמדובר באוכלוסייה של מסתננים בלתי חוקיים תאפשר לנו קצת יותר טוב לנהל ולעקוב אחרי האוכלוסייה באמצעות אמצעי זיהוי ביומטריים לאוכלוסייה הזו. אבל מה שאינני מצליח להבין לחלוטין זה מדוע הממשלה אינה מצליחה להעמיד בתוך שבוע או שבועיים מתקן שהייה לרבבות, שאליו יועברו כל המסתננים מאזור תל-אביב, מערד, מאילת, בכל מקום שהם נמצאים. אני זוכר שכשהממשלה החליטה לגרש 8,000 יהודים מגוש-קטיף העמידו בתוך שבועיים עיר אוהלים ל-50,000 חיילים ושוטרים – –
– – עם שירותים, מקלחות, מתקנים מסודרים. חיילים ושוטרים שלנו גרו שם שלושה חודשים כשבאו לגרש יהודים מגוש-קטיף. אינני מבין למה אי-אפשר להעמיד בתוך שבועיים עיר אוהלים כזו בדרום, לשם יועברו המסתננים, ושם יהיו חודש, שנה, עשר שנים – כמה שצריך עד שיחזרו הביתה. תודה רבה.
אדוני היושב-ראש, תודה, אדוני השר, חברי חברי הכנסת, יום ההצדעה למערך המילואים הוא יום יפה מאוד. מה גם שאני יכול לומר לכם, על סמך ידע אישי, כמי ששירת הרבה שנים בצבא, שהצדעה זה בחינם וגם אין עליה מסים. כנגד מה אני רוצה לומר את דברי? גם הדיבורים, אין עליהם מיסוי. אני מקווה שיש פה לפחות 33 אנשי מילואים כדי שיימצא בהם לפחות אחד שחושב שבבית הזה דואגים לו, אבל נדמה לי שהחמצנו את השעה. אני רוצה לנתח מקרה מבחן ולהראות לכם למה חלק גדול מהדיבורים ששמעתם היום הם דיבורים ריקים. הגשתי לפני חודשים אחדים הצעת חוק שאומרת שאפשר יהיה להקפיא את נקודות הזיכוי ממס לחייל משוחרר. במה הדברים אמורים? חייל משוחרר זכאי, אם הוא שירת 36 חודשים, לתקופה של 36 חודשים נקודת זיכוי ממס. אלא מה?
רוב החיילים לומדים באותה תקופה, ולכן, או שהם עובדים עבודה חלקית, ששכרה מועט, או שאינם עובדים כלל, ולכן אינם יכולים למצות את זכאותם.
מה שביקשתי זה לדחות את תקופת הזיכוי הזאת, הזכות להשתמש בנקודה לאחר הלימודים. זה נשמע כמו חוק שיכול להצדיע לאנשי המילואים, אבל זה עולה כסף. ולפיכך, הממשלה התנגדה לחוק. באתי בדברים עם שר האוצר. חבל שהוא יצא, הוא ישב כאן עד לפני דקות אחדות. הוא אמר לי כהאי לישנא: אני בכלל מתנגד לעניין הזה של נקודות זיכוי. שמעתי ונסתתמו טענותי. רק שחודש אחר כך עבר, בתמיכת הממשלה, חוק שמקפיא נקודות זיכוי לבעלי תואר ראשון שלומדים לתואר שני. כלומר, הממשלה לא לגמרי נגד נקודות זיכוי, והיא לא מתנגדת לקיומו של פריזר ערטילאי, שבו אפשר יהיה לשמור את זה לתקופה שבה שכרם ראוי יותר; רק בעניין הזה, בעניין של זיכוי לאנשי מילואים, זיכוי לחיילים משוחררים היא מתנגדת. אז אל תיתנו להרבה הצדעות להסתיר את היער, כי היער הוא יער שבו הממשלה יכולה לעשות הרבה יותר ועושה, לצערי, מעט. מייד יעלה ויבוא מי שהיה רמטכ"ל ושר ביטחון והיום הוא שר בממשלת ישראל. אני בטוח שלפני חודש הוא היה עונה אחרת על הדברים הללו. אבל כיוון שהרבה פעמים הפוזיציה נקבעת על-פי הכיסא ולא על-פי הדעה, אני סבור שנשמע את דברי הכיסא ולא את דבריו של השר עצמו. אני מקווה שבסופו של דבר נצליח להפשיר את ההקפאה הזאת ולהעביר אותה.
אני מקווה שכן, רק שהייתי יודע להצביע – – –
אני אבחר להיות שר אחר, כי אם אני אהיה שר אוצר, לא יהיה אוצר למדינת ישראל. זה יהיה חוסר אחריות למנות אותי לתפקיד הזה.
אדוני היושב-ראש, רבותי השרים, חברי חברי הכנסת, הצעת החוק הזאת באה להבדיל את הסטודנטים לרפואה מבחינת זכויותיהם בתחום אחד. היום, סטודנטים לרפואה נדרשים לעמוד בחמש בחינות נפרדות בתום לימודיהם, תהליך שמתמשך על חצי שנה. הדיקנים והסטודנטים מעדיפים להיבחן בבחינה אחודה אחת, שהיא בחינה בין-לאומית, בחינה אמריקנית, שמקובלת ב-23 מדינות, אבל היכולת שלנו לקנות את הבחינה האחודה הזאת מחייבת שלא נאפשר לאותם סטודנטים לעיין בשאלוני הבחינה ולערער עליה, ולפיכך על-פי חלק מהפרשנים נדרש תיקון בחוק זכויות הסטודנט. למיטב ידיעתי, השרים הנוגעים בדבר, שר החינוך וגם המועצה להשכלה הגבוהה, גם הסטודנטים וגם הדיקנים של בתי-הספר לרפואה תמכו בחוק הזה, ולכן אבקש מהכנסת להצטרף לתמיכה. תודה רבה.
אדוני היושב-ראש, תודה, אדוני השר, חברי חברי הכנסת, ההחלטה שנפלה בטורקיה להעמיד לדין ארבעה קציני צה"ל בכירים בדימוס בעניין פרשת "מרמרה", מטילה אור חדש – כי צל כבר אין, וכבר אי-אפשר להטיל צל על הפרשה הזאת – מטילה אור חדש על מניעיה של טורקיה בסיפור הזה. ועדת-פלמר אמרה את דברה בסכסוך הזה, והחוקיות של מה שעשתה ישראל כבר לא נתונה בוויכוח, לפחות בזירה הבין-לאומית הלגיטימית, אבל טורקיה מתעקשת להעמיד לדין על רצח, על עינויים, על פשעי מלחמה, קציני צה"ל בכירים, ואין לי ספק שטורקיה מבינה היטב בפשעי מלחמה; יש לה התנסות אישית עשירה בתחום. לא הייתי מציע לממשלת ישראל לבחון את עמדת הקהילה הבין-לאומית בשאלה איך היא תפסוק אם ישראל תדרוש להעמיד את ארדואן על ביצוע פשעי מלחמה נגד הכורדים, למשל, כי יכול להיות שיש אנשים שיחשבו שזו מלחמה בטרוריסטים, ויש אחרים שיחשבו שבוצעו פשעי מלחמה נגד אוכלוסייה אזרחית תוך כדי מלחמה בטרוריסטים, ואולי נכון שאם היה בית-דין צדק בין-לאומי אמיתי, הסוגיה היתה נבחנת, אבל איננו משלים את עצמנו וחושבים שאכן בית-דין אמיתי אובייקטיבי צודק כזה קיים בעולם שאנחנו מכירים. על כל פנים, צדק היסטורי אחד חייב להיעשות לפחות בהקשר הזה. לאחר שההפצרות וההצעות ליישוב המחלוקת עם טורקיה בשקט ומאחורי הקלעים נדחו, ולאחר שוועדה בין-לאומית אמרה את דברה, נדמה לי שישראל צריכה להיות משוחררת, בתקופה כזאת, מהמגבלות המדיניות הקודמות שהטילה על עצמה בעשיית צדק בתחום אחד, וזה רצח העם הארמני. אם לפני כן אמרו: נכון, נעשו שם מעשי זוועה שלא יתוארו, ומעשה רצח עם היה, אבל בגלל היחסים הרגישים שלנו עם טורקיה אנחנו לא רוצים להתריס בדבר הזה, וללכת בעקבות מדינות אחרות, שהכירו ברצח העם הארמני וקבעו יום זיכרון לעניין הזה, נדמה לי שעניין החובה להימנע מהתרסה, וניסיון שלא לפגוע במערכת היחסים הרגישה שלנו עם טורקיה, הם כבר עניין שחלף מן העולם. מדינה שרוצה להעמיד לדין את הרמטכ"ל שלנו לשעבר באשמת רצח תצטרך להתמודד גם עם עברה. תודה רבה.
לא "עופרת יצוקה"? מתי זה היה?
אדוני היושב-ראש, תודה, הייתי נוכח היום בדיון בוועדה לביקורת המדינה שעסקה בגבעת-האולפנה, ונזכרתי שוב ושוב בספרו של סאראמאגו "על העיוורון". איך מדינה שלמה הולכת להחריב חמישה בתים. בסוף היום יהיו חורבות של חמישה בתים, 100 או 500 איש בחדרי המיון, וזה כל מה שיקרה. שום דבר אחר לא יקרה. אף אחד לא ייהנה מהאדמה. "על העיוורון" הוא אחד מספרי המופת שהאנושות קראה במאה ה-20. מחר אנחנו מציינים יום שנקרא: Blind Day. יום שבו – בניגוד למה שהורגלנו, זה לא עוד יום התרמה. זה לא יום של רחמים ואמפתיה. זה היום שבו העיוורים יאמרו לנו כי הם מסוגלים להשתלב כשווים בין שווים בשוק העבודה לו רק יינתן להם סיכוי. העיוורים יראו לנו ביום הזה איך הם מתמודדים עם מטלות יומיומיות, ואחרי שישבו את תשומת לבנו יגידו לנו את המובן מאליו: מה שלכם היה בלתי אפשרי כמעט, לנו הוא טריוויאלי, אנחנו מסוגלים, תנו לנו עבודה.
– – באותו סיור שערכה ועדת החוץ והביטחון הסתבר שיש כמה אלפי מקומות, לא רבים מאוד, פנויים במתקנים בדרום, וחוק שנכנס לתוקפו מאפשר כליאה עד שלוש שנים של מסתננים. האם יש כוונה שכל מי שעבר הלילה את הגבול ייכנס עכשיו לשלוש שנים או עד גירושו? ואם אפשר, עוד דבר אחד. כשמדינת ישראל נערכה לגירוש מגוש-קטיף היא הקימה בתוך שבועיים מחנה ל-50,000 חיילים ושוטרים לשלושה חודשים. מה מפריע למדינת ישראל להקים בתוך שבועיים מחנה ל-50,000 איש?
מי שהפחיד היה ראש הממשלה – – –
היא אמרה שזאת היתה מדיניות הממשלה – – –
תודה רבה. אדוני היושב-ראש, אדוני השר, חברי חברי הכנסת, נפתח באמת במחיר הכיבוש. מחיר הכיבוש הוא כבד מאוד. היתה כאן ארץ פורחת, יערות, יישובים רבים, בא הכיבוש המוסלמי לפני 1,300 שנה והחריב את הארץ. בכל מקום שתחפרו בארץ-ישראל תראו את סימני ההרס והשרפה של הכיבוש המוסלמי. היער הטבעי של ארץ-ישראל הושמד כמעט כולו בימי הכיבוש הזה. רונלד סטורס, שהיה המושל הבריטי של צפון סיני ואחר כך מושל ירושלים, נחשב מי שאמר: הבדואי איננו בן המדבר, הוא אבי המדבר, הוא יוצר המדבר. וחלק גדול מהמדבור של ארץ-ישראל הוא תוצאה ישירה של הכיבוש המוסלמי של הארץ. אנחנו משלמים את מחיר הכיבוש הזה עד היום. עוד לא גמרנו לשקם את כל ההריסות – עוד – ועד שלא נסיים את הכיבוש הזה, את הכיבוש הערבי של חלקי הארץ השונים, לא יהיה כאן שקט. אני מבקש בהזדמנות זו להודות ל"מרכז אדוה", שריכז כמה נתונים חשובים, כמו הנתון שמה שהם מגדירים "ההתמודדות עם הפלסטינים" עלתה למשק 48 מיליארד ב-22 השנים האחרונות. ב"ההתמודדות עם פלסטינים", כפי שאני מבין, מדובר במלחמה בטרור על כל צורותיו. הטרור הערבי הרצחני עלה לנו לפחות 48 מיליארד. אני מניח שאלה ההוצאות הישירות של מערכת הביטחון ולא הנזקים לאוכלוסייה ברכוש ובנפש. לכן, אני מציע – יושב אתנו השר ארדן, אני מציע שהממשלה תשקול, על-פי נתוני "מרכז אדוה", לקזז את 48 המיליארד הללו מהתשלומים שהיא מעבירה מדי חודש לרשות הפלסטינית כהחזר מסים, הליך מקובל במערכות בנקאיות רבות. אבל אחד הסימנים שהכיבוש המוסלמי הערבי של הארץ עוד לא הסתיים התחולל לעינינו במליאה היום. במה עסקנו? באו יהודים, בנו יישוב בבית-אל, יש ויכוח משפטי על מעמדן של מקצת החלקות שם. על-פי הרישום הירדני יש בעלים ערבי לאדמה, בבית-המשפט המחוזי עדיין מתקיים הדיון, וטרם הוכרע, אבל ידידי הכיבוש הערבי – אני מניח שאם אין עמותה רשומה בשם הזה אז בוודאי תיווסד בקרוב, בתמיכה של כספים אירופיים או אחרים – ידידי הכיבוש הערבי, או נכון לעכשיו "יש דין" או "שלום עכשיו", הגישו עתירה לבג"ץ למה לא להרוס את הבנייה הבלתי-חוקית. הלכה המדינה לבג"ץ ואמרה: מדיניותנו: מה שעל קרקע פרטית ערבית יוסר, או ייהרס. עכשיו מה אומרים לנו? בג"ץ רשם לפניו את הודעת המדינה, ואת ההתחייבות להרוס עד תאריך ידוע, עד סוף החודש הזה, ועכשיו, כשהשר בגין עלה לדוכן הזה, הוא אמר: אנחנו לא יכולים לחוקק חוק נגד החלטת בג"ץ מפורשת, פסק-דין חלוט של בג"ץ. כלומר, הלכנו לבג"ץ, אמרנו להם מה להגיד לנו, ועכשיו אנחנו אומרים: הם אמרו לנו, מה אנחנו יכולים לעשות? נו, מהלולאה האין-סופית הזאת כנראה אי-אפשר, באמת, להיחלץ בלי חוק, ולכן היו כמה הצעות חוק, שתיים נדונו, אחת עלתה להצבעה, ובחודשים האחרונים ראינו באמת מחזה ראוי להערכה של שרים בכירים בליכוד, וחברי כנסת מן השורה, שאהבת אמת לארץ-ישראל בוערת בלבם, או שהרצון לזכות בתמיכת האגף הימני בליכוד בוער בכיסאם, והם הלכו ושחררו לעיתונות הצהרות משכנעות מאוד למה הם תומכים בחקיקה הזאת, כי זה הפתרון היחיד להציל את שכונת-האולפנה, ואולי יישובים נוספים שעולה עליהם הכורת או המנסר מבית-מדרשו של הליכוד, ואותם שרים, ואותם חברי כנסת, חלקם, הצביעו היום הפוך ממה שהצהירו אך לפני ימים או שעות. ישב כאן עד לפני דקות אחדות השר, המשנה לראש הממשלה, הרמטכ"ל לשעבר, שחינך דורות של חיילים וקצינים על כמוני ראו וכן תעשו, מה הוא אמר? הוא אמר: "חקיקה היא הפתרון לשכונת-האולפנה". איך הוא הצביע היום? הצביע נגד. השר סילבן שלום: "חוק ההסדרה הוא הפתרון ואין בלתו", איפה הוא? השר סילבן שלום בחו"ל. גדעון סער – גדעון סער, שר החינוך, שאמור לחנך דורות של נערים רכים על הדוגמה האישית ועל אמינות, אמר: "יש להסדיר את מעמד השכונה באמצעות חקיקה". איך הצביע שר החינוך היום? כמובן נגד, הלוא ראש הממשלה אמר שיפטר כל שר שיצביע בעד. השרה לימור לבנת: "חוק ההסדרה הוא התשובה המוסרית וחובתה המוסרית של המדינה". אולי של המדינה, אבל לא של השרה לבנת, אין לה אחריות לעניין הזה, היא הצביעה נגד. ממש ממש כמו שהיא הצביעה על חוק ההתנתקות, כזכור לנו, ואחר כך התנצלה ואמרה שזו היתה טעות. אני מניח שהיא תאמר כך גם על הצבעתה היום. כך יובל שטייניץ: "נדרשת הסדרה של המאחזים בחקיקה"; הוא הצביע נגד. יוסי פלד: "חד וחלק, אני תומך בחוק ההסדרה על המאחזים, עמדתי לא תשתנה". איננו יודעים, כי הוא הקדים את יציאתו לנמל התעופה. משה כחלון: החוק להסדרת יישובים הוא פתרון ראוי צודק ומוסרי. לפני כמה ימים ראינו, חברי הכנסת, ב"ארץ נהדרת", את השר כחלון באחד הקטעים המבריקים באמת של התוכנית הזאת, כשהוא הגיע למסקנה שהדבורים המסכנות עבדו קשה כל החיים, עמלו די, ועכשיו הגענו לזמן להוציא דבש משפנים. אז ראינו, דבש לא יצא לו משם, אבל שפנים ראינו היום בשפע, חברי הכנסת, ויכול להיות שבסוף נצליח לייצר דבש במשכן הזה. ואני לא יכול שלא להזכיר גם את השר המקשר עם הכנסת, היושב עמנו; השר גלעד ארדן אמר: "יש לאשר במהירות בכנסת את חוק ההסדרה", ולכן כנראה מיהרת היום להצביע נגד. כמובן, כמו כל הפוליטיקאים, תמיד אפשר להגיד: אנחנו היינו בעד חקיקה, אבל לא החקיקה הזאת. היה פעם יהודי אחד שמכר מסיר כתמים על המדרכה, תכשיר פלאים שמוריד את כל הכתמים. אחד קנה והלך הביתה וזה לא הוריד את הכתם מהחולצה שלו. הוא חזר אליו, הוא אמר לו: לא, לא לכתם הזה אני התכוונתי, יש לי כתמים שלי, אותם אני יודע להוריד. הלוא אם הממשלה היתה באמת – או כל השרים שהצהירו גבוהה גבוהה ואמרו שהם תומכים בחקיקה, או בהסדרה – אם החוק של חבר הכנסת אורלב לא היה טוב בעיניהם יכול להיות שהיו צריכים להציע חקיקה אחרת, אבל יש פער בלתי נסבל בליכוד בין רמת ההצהרות ורמת העשייה. אז זה מה שהיה לנו היום. אבל בדקה האחרונה שנשארה לנו אני רוצה לומר שבאותם שטחים שהמציעים של הצעת החוק הזאת התכוונו לדבר עליהם עתיד להתחולל סרט אימה קשה מאוד בשבועות הבאים. הסרט ייקרא כנראה "המסור 4". אם אנחנו זוכרים, "המסור 1" עסק בליכוד בראשות מנחם בגין, שהחריב את ימית וצפון סיני, "המסור 2" הראה את הליכוד בראשות נתניהו מוסר את חברון לערבים, "המסור 3" הראה את הליכוד בראשות שרון משמיד את גוש-קטיף וצפון השומרון, ועכשיו, "המסור 4", נתניהו מנסר את שכונת-האולפנה. ראש הממשלה עצמו אמר על הרס שכונת-האולפנה: "זו גזירה שאין הציבור יכול לעמוד בה" – גזירה שאין הציבור יכול לעמוד בה, והיום הוא הצביע בעד הגזירה הזאת, ולכן אסור לאיש מאתנו להתפלא, כשיבואו המסורים, וכשיבואו הדחפורים, ויעקרו עשרות משפחות והרבה מאוד ילדים, שהציבור יתנהג כמו ציבור שגזרו עליו גזירה שאיננו יכול לעמוד בה. תודה רבה.
אדוני היושב-ראש, תודה, אדוני השר, חברי חברי הכנסת, ההתכתשות בין היועץ המשפטי לממשלה ומבקר המדינה היא אכן מכוערת מאוד, אני לא יודע לומר חסרת תקדים, כי כבר ראינו דברים חמורים במערכות האלה, אבל ההתנגשות הזאת איננה אלא הד להתנגשות הקשה ממנה בין שר הביטחון לבין מי שהיה רמטכ"ל, רב-אלוף אשכנזי. וכשאנחנו מנסים לנפות את הרכילות, אנחנו נותרים עם השאלה המרכזית – האם התחולל לעינינו לפני שנתיים ניסיון פוטש? האם ניסה הרמטכ"ל המכהן באותה עת, אשכנזי, למנוע את מינוי האלוף גלנט ולסלק מתפקידו את שר הביטחון באמצעות איסוף מידע והפצת מידע כוזב? האם הכשילו שלוחיו של הרמטכ"ל ביצוע עסקות בחוץ-לארץ שהחליט עליהן שר הביטחון, או שלא היו דברים מעולם, והכול ספין מטעם לשכתו של שר הביטחון? לפיכך, הוויכוח אם לפתוח מחדש את החקירה הפלילית נגד אלוף-משנה וינר, כדרישת מבקר המדינה, נגד הרפז, נגד רב-אלוף אשכנזי, כדרישת מבקר המדינה, והדרישה הזאת מייצגת את העמדה כי אכן היה לעינינו ניסיון פוטש, תוך חיסולים פוליטיים ותדמיתיים של רבים, שימוש בזיופים, הכשלות מכוונות של צעדים לגיטימיים של ממשלה, או לשיטתו של היועץ המשפטי לממשלה – לקבור את העניין, לטייח, לא לפתוח חקירה פלילית חדשה, שמא יפתח אחד מבעלי העניין את פיו ותיפתח עלינו תיבת פנדורה שלמה. הוויכוח, כפי שהתקיים בין היועץ המשפטי לממשלה למבקר המדינה, הוא סר טעם לחלוטין. האם מבקר המדינה כתב במפורש ליועץ המשפטי לממשלה שיש לפתוח מחדש הליכים פליליים או רק רמז לו? אבל אנחנו שוכחים מיהו היועץ המשפטי לממשלה – האם הוא זקוק לפנייה של מבקר המדינה שיסב את תשומת לבו לאפשרויות שמדובר בהליכים פליליים? הלוא לא מדובר באיזו פרשייה נידחת במשרד החקלאות שרק מבקר המדינה חוקר לעת הזאת, אלא במשהו שהיועץ המשפטי לממשלה כבר עסק בו, וכבר נתן דעתו עליו וכבר החליט שזהו, רק הרפז זייף ואף אחד אחר לא ידע, ואין שום צורך להמשיך לחקור מעבר לעניין הזה ואפשר לסגור את הפרשה. גם הוא קורא עיתונים וגם הוא קורא את ההדלפות ואת המידע שיוצא ומתגלה – בין שהוא נכון ובין שאיננו נכון – אבל חשד לכאורה לכך שהיו כאן דברים פליליים חמורים ביותר בוודאי צף. הוא זקוק לפנייה של מבקר המדינה כדי להורות על פתיחה מחדש של החקירה? נדמה לי שהיועץ המשפטי לממשלה שכח שהוא לא רק יועץ משפטי לממשלה והעורך-דין של שר הביטחון, לצורך העניין, אלא גם ראש התביעה הכללית, והוא נושא בשני כובעים ואולי פה לפנינו דוגמה לניגוד עניינים אפשרי בין שני הכובעים הללו, כי פתיחה מחודשת של החקירה, יכול להיות שתזיק לממשלה, אבל שלטון החוק מחייב שתיפתח מחדש חקירה כזאת אפילו כדי להסיר את ענני החשד שעלו. לכן, זו אולי הזדמנות נוספת לשוב ולהעלות בסוגיה של הצורך להפריד בין שני התפקידים הללו – היועץ המשפטי לממשלה וראש התביעה הכללית. תודה רבה.
נדמה לי שהתשובה לא היתה תשובה.
כן, אמנות הקיצור יש בה יתרונות, אבל לפעמים – – –
גברתי היושבת-ראש, תודה, חברי חברי הכנסת, הכותרת הראשית ב"הארץ" היום בישרה כי המשנה ליועץ המשפטי לממשלה אישר הצבת קרוונים בשטח חטמ"ר בנימין עבור תושבי שכונת-האולפנה, בלי היתרי בנייה כחוק, "מטעמים ביטחוניים". אני אומר לכם, חברי הכנסת, שוב נושאים את שם הביטחון לשווא. אם מותר לעבור על החוק מטעמים שקריים כדי להרוס, למה אסור לעבור על החוק מטעמים טובים כדי למנוע הרס? עד כמה אפשר להיות צבועים, מגלגלי עיניים, והכול בשם הביטחון והכול בשם שלטון החוק? הכול חוקי, נכון? אמר פה ראש ממשלה כשידע שמפירים את החוק. המשנה ליועץ המשפטי לממשלה מייק בלס אומר כי כדי לאפשר את הרס חמשת הבתים מותר להפר חוק, לשקר, שזה "עניין ביטחוני". פתאום מותר, לצורך יישוב אזרחים, להשתמש בהפקעה צבאית, למרות הקביעה של בג"ץ – בבג"ץ אלון-מורה, בסוף שנות ה-70, שאסור להפקיע אדמות לצרכים צבאיים, אבל ליישב בהם אזרחים. נכון, ההפקעה בחטמ"ר בנימין – ההפקעה הצבאית של אדמות ערביות פרטיות – היתה לפני בג"ץ אלון-מורה, אבל ההקצאה לצורכי יישוב אזרחים שמגורשים מבתיהם בשכונת-האולפנה, ובתיהם עתידים להיהרס, נעשית עכשיו, לאחר פסיקת בג"ץ שזה אסור. אז מה אם בג"ץ אמר? איזו צביעות, איזו עליבות. בשם החוק, כדי לקיים כביכול את החלטת בג"ץ, מפירים הלכה פסוקה של בג"ץ. בשביל להרוס מוכנים לשאת את שם הביטחון לשווא. אתם זוכרים איך השקרנים והצבועים הבטיחו לנו שאם נתנתק מחבל-עזה המצב הביטחוני ישתפר? ראש ממשלה, שר ביטחון, רמטכ"ל, ראש אמ"ן – אתם תצטרכו להחליט אם הם היו שקרנים או שהם היו כסילים. האם הם לא ידעו מה שאחרון הפועלים קשה-היום בשדרות ידע, שהמצב הביטחוני לא ישתפר בגלל ההתנתקות אלא יורע? הם ידעו, ובכל זאת נשאו את שם הביטחון לשווא גם אז. בבסיס הרעה, חברי חברי הכנסת, עומדת עמדת המדינה בבג"ץ, כי כל מה שנבנה על קרקע ערבית פרטית יוסר. ובכן, אדמת חטמ"ר בנימין הופקעה לצרכים צבאיים מבעלי קרקע ערבים. אם הממשלה תדבק במדיניותה שכדי להרוס מותר לעשות כל דבר, גם דבר והיפוכו, נמצא את ממשלת ישראל, בשם ההכרח לציית לפסיקת בג"ץ, מפירה את פסיקת בג"ץ, או כמו שנאמר פעם: צבועים, נמאסתם.
תודה. אדוני היושב-ראש, חברי חברי הכנסת, בחודשים האחרונים התרבו זריקות אבנים על יהודים העולים לקברי בני משפחתם בהר-הזיתים, בייחוד בציר הראשי המוביל אל ההר מהר-הצופים אל בית-הקברות. כדי לעמוד על חומרת התופעה, או על היקפה, יצאתי ביום ראשון עם חברי חבר הכנסת מיכאל בן-ארי, והלכנו ברגל מאוגוסטה-ויקטוריה לכיוון בית-הקברות. משטרת ישראל הודיעה לנו תחילה שהיא לא מאשרת את הסיור, אם כי הדברים, כמובן, אין להם שחר. אי-אפשר להגביל סיור של כל אדם, בוודאי לא של חבר כנסת. הלכנו לאורך הציר, והסתבר לנו שאלה סתם טענות. אפילו גרגר אורז לא השליכו עלינו. יכול להיות שהעובדה שהכול היה שקט נבעה מהעובדה שהיו שם 20 ניידות משטרה, שישה פרשים ומסוק משטרתי שריחף מעל ראשינו. אבל אם זה המצב, הוכיחה המשטרה שכשהיא רוצה היא יכולה למנוע זריקות אבנים. תודה רבה.
אדוני היושב-ראש, תודה, תודה בייחוד על עצם קיום הדיון. אדוני השר, חברי חברי הכנסת, אחמד ג'מאל, הידוע יותר בשמו ג'מאל פשה, היה מפקד הארמיה הטורקית במלחמת העולם הראשונה. הוא גם היה מושל הווילאייט – המחוז – של סוריה, חיג'אז וארץ-ישראל משני עברי הירדן, ואחד מהטריאומווירט ששלט בטורקיה בזמן המלחמה. כשהיה מושל הארץ ומפקד הארמיה הראשונה, שינה את יחסו ליישוב היהודי. מי שלפני כן שיתף את אהרן אהרונסון ואת ארתור רופין בכל מיני פרויקטים שלטוניים בארץ, הפך להיות מגרשם של תושבי תל-אביב, מוציא להורג סדרתי, מרעיב האוכלוסייה ומשמיד היערות הגדול של הארץ. ועוד משהו, עוד משהו שחסר בביוגרפיה שלו – הוא היה האיש שעמד מאחורי התכנון והביצוע של רצח העם הארמני. יש רגליים לסברה שגם איתן בלקינד וגם שרה אהרונסון, שהם עצמם היו עדי ראייה לרצח המוני הארמנים בטורקיה וכשחזרו לארץ העבירו את הסיפור ואת הדיווח – יש רגליים לסברה שזו היתה אחת הסיבות שחוללו את הקמת ניל"י כרשת ריגול, כפי שהזכרת בדבריך, אדוני היושב-ראש, כשציטטת מכתביו של אבשלום פיינברג. הטורקים טוענים עד היום שזה לא היה רצח עם, שהיה מדובר בטרנספר של אוכלוסיות עוינות מאזורי גבול אל פנים הארץ. כך מסבירים את צעדות המוות כמו זו שבה רוכזו 170,000 ארמנים – זקנים, נשים וטף, כי את הגברים שלחו קודם למחנות עבודה – לצעדה אל המדבר הסורי. 170,000. המקורות ההיסטוריים המוכרים לי אומרים ש-180 שרדו את הצעדה הזאת. אבל לא רק צעדות מוות והרעבה למוות והקפאה למוות שימשו בידי הטורקים כדי לבצע את רצח העם הזה. כשקוראים את הדוח של לוטננט חסן מערוף, קצין טורקי, איך ריכזו את כל התושבים הארמנים של כפר אחד לבית-הספר, סגרו אותו ושרפו אותם חיים, איננו בטוחים אם אנו שומעים את סיפורו של סגן מערוף או את סיפורו של נשיא המדינה שמעון פרס על רצח סבו וכל הקהילה בבית-הכנסת בעיירה, סיפור ששמענו ממנו לפני שנה בטקס "לכל איש יש שם", של יום השואה, כשהוא סיפר את הסיפור איך סגרו אותם בבית-הכנסת והציתו אותם בחיים. כשאנחנו קוראים דוחות של שני רופאים מטרבזון, עיירה על שפת הים השחור, איך ריכזו את ילדי בית-הספר בקומת המרתף והרגו אותם בגז רעיל, אולי כלור, דומה כי מדובר בחזרה כללית לקראת מה שחיכה לנו 25 שנים לאחר מכן. הגרמנים היו בעלי בריתם של הטורקים במלחמת העולם הראשונה. הדיווחים שלהם והתיעוד שלהם על רצח העם הארמני הם כנראה המדויקים ביותר, והם מציינים בדוחות שלהם מיליון ו-200,000 ארמנים שנרצחו. העולם בקושי הגיב על מה שקרה לארמנים. אומנם "שלושת הפשות", הטריאומווירט של מלחמת העולם הראשונה, נידונו למוות אחרי המלחמה, אבל הם נמלטו מיד החוק. מיד החוק אולי הם נמלטו, אבל לא מיד הצדק. אחמד ג'מאל, שבו פתחנו, ג'מאל פשה, חוסל בידי מתנקש ארמני בטבליסי ב-1922. אבל הצדק אינו מתמצה בחיסולו של רוצח המונים כזה או אחר; הלקחים חייבים להילמד. טורקיה חייבת להכיר באחריותה לפשע ההיסטורי. אי-הפקת הלקחים עלולה להיות הרת אסון. כמה מקורות היסטוריים מזכירים דיון שהתקיים בגרמניה של היטלר ב-1939, כשהצמרת הנאצית דנה באפשרות להעביר לפסים מעשיים את הרצון להשמיד את העם היהודי, ומתעורר בדיון חשש מה תהיה תגובת העולם. ואומר היטלר, על-פי אותם מקורות: מי זוכר היום את הארמנים. אולי זו התשובה לכל הציניים הסבורים שהנושא הזה עולה היום על שולחן הכנסת כתגובה על הצעדים שנוקטת טורקיה נגד ישראל. אם אנחנו דנים בנושא הזה היום, זה לא בגלל מערכת היחסים הקשה שלנו עם טורקיה, אלא למרות הקשרים הרגישים הללו. בעבר אמרו לנו: אתם צודקים, זה רצח עם נורא, צריך ללמד אותו בבתי-הספר; צריך לציין את 24 באפריל 1915, שבו נפתח המהלך הזה של רצח עם ברצח 250 מנהיגי ציבור ואינטלקטואלים. כל זה נכון, אבל בגלל הקשרים הטובים שלנו עם טורקיה לא כדאי, הם יתרגזו. ועכשיו מה אומרים לנו? בגלל היחסים הרעים שלנו עם טורקיה לא כדאי להוסיף מתח. למה דווקא בעיתוי הרגיש הזה? ואני שואל: עד מתי נחכה עם הצדק? עד שייגמרו 80,000 שנות המאסר הצפויות לראשי צה"ל בדימוס בבית-הדין הטורקי? עד שימות אחרון פליטי רצח העם או בניהם או בני-בניהם? הצדק ההיסטורי חייב להיעשות גם אם זה לא כדאי. תודה רבה.
איך אפשר להנציח שוב? אם זה נצחי, אז זה נצחי.
לא, אני מנסה להבין את הביטוי "להנציח שוב".
תודה. אדוני היושב-ראש, אדוני השר, חברי חברי הכנסת, שמעתי את חברתי, חברת הכנסת חוטובלי, וחשבתי: מי שמאמין לא מפחד. שמעתי את חברי דניאל בן-סימון וחשבתי: מי שמאמין לו – מפחד. אל ייאוש. חברי חבר הכנסת דניאל בן-סימון, ממתי אתה מאמין לנתניהו? רק אם אתה מאמין לנתניהו אתה מפחד. אל תפחד, לא יקומו 850 יחידות הדיור ולא יונצח הסכסוך.
אני שמח. לפחות עשיתי משהו כרופא היום. רק מי שמאמין לו מפחד. בואו נעשה קצת סדר בהבטחות ל-850 יחידות דיור. הנתון הקל יחסית הוא 92 יחידות דיור במעלה-אדומים, ממוחזרות. המכרז להן יצא כבר לפני שנתיים או יותר. אף אחד לא עלה על המכרז, לא היה ביקוש, סגרו את המכרז ועכשיו פתחו אותו מחדש. סחורה משומשת. 300 יחידות הדיור בבית-אל – אז הבטיחו. מה אכפת לך? המשנה ליועץ המשפטי לממשלה, מייק בלס, ב"מעריב" של היום, אמר: אי-אפשר לבנות שם 300 יחידות דיור, בדיוק מאותם נימוקים שהוא מבקש להרוס את חמשת הבתים. אז ירדו עוד 300. להמשיך? אז אני אכנס לדיכאון. חבל, חברי חברי הכנסת. כשם שאי-אפשר להאמין לראש הממשלה בהרבה מאוד הצהרות והבטחות, בשנים האחרונות פתאום דווקא השמאל מאמין לו. זה מאוד מרענן. ממשלת נתניהו, לצערי, היא הממשלה שבנתה הכי פחות ב-20 השנה האחרונות. יושב אתנו השר ארדן. האם יש לו נתונים כמה מכרזים הוצאו ביהודה ושומרון בשנות כהונתה של הממשלה וכמה יחידות דיור השלימה הממשלה ביהודה ושומרון? אני אשמח לדעת. הנתונים שלי הם שלא היתה ממשלה שבנתה כל כך מעט בבנייה ממשלתית. אבל בכל זאת צודקת חברת הכנסת חוטובלי, כי יש לשמאל סיבה עמוקה מאוד להיות מודאג. היישוב היהודי ביהודה ושומרון גדל – לא הודות לממשלה; למרות הממשלה.
בנייה עם עתיד. בנייה פרטית, ואנשים מצטופפים, ואנשים בונים יחידות דיור נוספות בבתים שלהם. זאת התוספת הגדולה. עכשיו, יש 370,000 ומשהו יהודים ביהודה ושומרון. הגידול הטבעי הוא כ-5% – כ-20,000 נפש נוספים מדי שנה רק בגידול טבעי. הדרישה השנתית לדירות ביהודה ושומרון, רק על-פי הגידול הטבעי, היא כ-5,000 דירות. אפילו אם ההבטחות של הממשלה ל-850 יחידות דיור היו מתגשמות – והלוואי שיתגשמו. להערכתי לא יקרה מזה כלום, יהיה לחץ, תהיה בעיה, לא עכשיו, העיתוי הרגיש הזה וכו', כבר שמענו תירוצים מתירוצים שונים – גם אז, ההבטחה ל-850 יחידות דיור היא 17% מהצורך האמיתי בגידול טבעי ביהודה ושומרון. אבל כאמור, יש לשמאל סיבה לדאוג. הלכתם "כולה להרוס חמישה בתים" – קיבלתם יותר. הלכתם להוריד את מגרון – תקבלו שניים.
אדוני היושב-ראש, תודה, שמעתי את חברי נחמן שי שואל מי הם האנשים ששרפו את המסגד. אני מצטרף לגינוי שגינה חבר הכנסת שי את שרפת המסגד, אני רק רוצה להציע לו תשובה: זה אותם האנשים שעליהם אמר ראש הממשלה ש"גזרו על הציבור גזירה שאין הציבור יכול לעמוד בה". תודה רבה.
יש לי עוד 20 שניות. ראש הממשלה אמר שלהרוס את שכונת-האולפנה זה לגזור על הציבור גזירה שאין הציבור יכול לעמוד בה. כשאמר את זה ודאי לקח בחשבון שחלק מהציבור שגזרו עליו את הגזירה הזאת ינהג כפי שאנשים שגוזרים עליהם גזירה שאינם יכולים לעמוד בה ינהגו – בצורה לא אחראית, פושעת, לא שקולה, לא מוסרית, אבל ינהגו כמי שדחפו אותם אל הפינה ואין להם שום דבר לעשות חוץ מאשר להתנהג כמי שגזרו עליהם גזירה שאינם יכולים לעמוד בה.
אני מגנה בכל גינוי, אבל מי שאמר – מה זו גזירה שהציבור לא יכול לעמוד בה? מה המשמעות – – –
אני רק החזרתי תשובה לחבר הכנסת שי – –
– – ששאל מי האנשים האלה. אמרתי לו – – –
תודה, אדוני היושב-ראש, אדוני השר, אינני יודע מה מדיניותך האישית או מדיניות מפלגתך ביחס לתנופת בנייה ביהודה ושומרון, אבל לפחות ממה שאנחנו קוראים ושומעים בחדשות, בשל גרירת רגליים מתמשכת בנושא הסדרת כמה יישובים ביהודה ושומרון, הממשלה נגררת להקים 850 יחידות דיור ביהודה ושומרון. יכול להיות שדווקא מי שאינו רוצה בתנופת בנייה גדולה ביהודה ושומרון צריך לזרז את שר הביטחון לחתום על תב"עות היישובים הקיימים, כי אם יבוא "שלום עכשיו" ויגיש בג"ץ, ויהרסו עוד עשרה בתים בעופרה, או ביישוב אחר, ראש הממשלה עלול להחליט להקים 1,000 בתים תחתיהם.
אדוני היושב-ראש, חברי חברי הכנסת, אדוני השר, חבר הכנסת נחמן שי, שדיבר לפני, הציע שישראל תקבע סף. כלומר, "קסאם" בודד על שטח פתוח – שום דבר; 122 מ"מ במרחק של 10 מטר מבית, גם כן לא להגזים; אבל אם הוא נכנס בחדר הילדים, ישראל תגיב בכל כוחה. נקבע סף. אני מציע שהסף יהיה כוונותיהם של אויבי ישראל לתקוף, זה הסף. כאשר אויב מצהיר שהוא מתכוון לירות בך, כשהוא מתחמש לצורך זה, די בכך כדי שישראל תנסה לסכל את כוונותיו. אין שום סיבה שאנחנו נהיה תוצאתיים לנשק הסטטיסטי שלהם או ליכולת הדיוק שלהם. אינני מכיר מדינה שפויה שאם יורים על השטחים הפתוחים שלה היא מבליגה, אבל אם הורגים נפש אז היא מתעצבנת. כי המצב הנוכחי של ישראל, גם בלבנון, גם בעזה, הוא תוצאה של העובדה שכל פעם קבענו סף אבל שחקנו אותו. שחקנו אותו, כי לא רוצים להסתבך, כי לא רוצים לפגוע בתיירות בצפון, כי לא רוצים להכניס מיליון איש למקלטים בדרום. והממשלה, וגורמי הביטחון, והמודיעין, מתפלפלים כאילו מעניין את הסבתא של מי שיושב בבאר-שבע אם זה "הג'יהאד האסלאמי" או "ועדות ההתנגדות" או שלוחה של "אל-קאעידה" או ה"חמאס"; מה זה מעניין אותנו? ממשלת ישראל אמרה: "חמאס", אתם בעלי-הבית בעזה, אתם האויב. עכשיו הם גם הפסיקו לפחד והם מודים בריש גלי שאכן הם אחראים לירי. אז זה ממש לא חשוב לנו אם ארגון חתרני הוא זה שחצה את הגבול ועשה את הפיגוע בכביש 10 ורצח ישראלי. אבל, חברי הכנסת, אנחנו לא יכולים להשתחרר מהשאלה העמוקה והכואבת איך זה התחיל. ואל תגידו לי עוד הפעם: גם לפני ההתנתקות ירו רקטות. נכון, ירו רקטות על שדרות, והסף שקבענו נשחק, אבל כשישבנו בגוש-קטיף לא ירו על באר-שבע, כשישבנו בגוש-קטיף לא ירו על אשדוד. ובא ראש ממשלה ובאו שרים והבטיחו שמצבה הביטחוני של ישראל ישתפר כתוצאה מהנסיגה הפושעת הזאת מגוש-קטיף. וגם אנשי מקצוע, ראש אמ"ן התקרנף ואמר שמצבה הביטחוני ישתפר. הוא לא ידע מה טווחו של ה"פאג'ר"? הוא לא ידע שכשאנחנו עוזבים את ציר פילדלפי עזה תיהפך להיות מחסן נשק? אם הוא לא ידע, אז היה צריך להדיח אותו. אם הוא ידע ושיקר, צריך היה להדיח אותו. אנשי מקצוע מתקרנפים ואומרים מה שראש ממשלה רוצה לשמוע מהם במקום את האמת המקצועית שלהם. יצאנו מרצועת-עזה וזה מה שמקבלים תושבי הדרום. אני עוד מחכה שחצרו של שרון תקום ותכה על חטא; שראשי הצבא דאז יקומו ויבקשו סליחה מכל הישראלים שנפגעים, שיושבים במקלטים – כי הם המיטו עלינו את האסון הזה ששמו שלטון ה"חמאס" בעזה. תודה רבה.
אנחנו מבקשים להעביר את זה לוועדת החוץ והביטחון להמשך דיון.
– – – הרשות לשיקום האסיר – – –
לאחרונה התפרסם כי במגזין-נוער פלסטיני "זאיזפונה" התפרסם חיבור של נערה בת עשר המשבח את היטלר על רצח העם היהודי. ארגון אונסק"ו, התומך במגזין, הגיב בגינוי ופנייה אל הרשות הפלסטינית, אך לא בהפסקת התמיכה בעיתון. רצוני לשאול: 1. האם הפרטים נכונים? 2. אם כן – האם ישראל משתתפת בתקציב אונסק"ו ומממנת בעקיפין עיתון זה? 3. מה ייעשה בנדון? תודה.
תודה על התשובה, היא תשובה מעודדת, אבל העיתון, אף שאין לו תמיכה של אונסק"ו, ממשיך להיות מחולק בבתי-הספר של הרשות, וכאן באמת זה לא באחריותך, אבל גם בבתי-הספר הערביים בירושלים, וכאן כבר באחריות המשרד. העיתון הזה שמכיל דברי בלע קשים ביותר, קורא לגיוס שהידים, קורא למלחמת חורמה בישראל, מחלק חוברות צביעה שבהן מדינת ישראל לא קיימת, ופלסטין משתרעת מהים ועד עירק פחות או יותר, מחולק בבתי-הספר הערביים בירושלים. האם תוכל בהזדמנות זו גם לוודא שחומרי תעמולה כאלה לא מחולקים בבתי-הספר שנמצאים בחסות משרד החינוך של מדינת ישראל?
אדוני היושב-ראש, תודה, חברי הכנסת, היום מתפנה חצי משכונת גבעת-האולפנה בבית-אל. והפינוי איננו פינוי מרצון, אלא פינוי בהסכמה. והוא פינוי קשה מאוד, למרות שאין בו מחזות של אלימות או צעקות. ומאחורי הקלעים יש כאן התנגשות אמיתית בין ההסכמה, שהיא אולי מההיבט הכמותי כדאית. ובין ההיבט הערכי, שהוא מבחינתי כישלון של ההתיישבות בהתמודדות על קיום כל בית ובית ביהודה ושומרון. ועל זה נאמר: אם בארזי ההתיישבות נפלה שלהבת הנדל"ן, מה יגידו אזובי הגבעות. תודה רבה.
תודה, אדוני היושב-ראש. אדוני סגן השר, אני מבקש לחזור לנושא הזיהומים בבתי-החולים. התשובה שקראת, שכתבו לך אנשי משרדך, עם כל הכבוד, לדעתי הם "ערבבו" אותך, בלשון המעטה. כלומר, יש נתונים מאוד ברורים. אבל כשרוצים להסתיר, יש סבך של משתנים שמקל ליצור מסך עשן. ועדיין, אדם שבא לניתוח אלקטיבי – לא לניתוח דחוף – יש לו מה שנקרא "קילע", נגיד יש לו קילע והוא רוצה לדעת אם ללכת לעשות את הניתוח בבית-חולים א' או בבית-חולים ב'; מדוע לא יימסרו לו נתונים פשוטים של שיעורי הזיהום בסוג הזה של ניתוחים אלקטיביים? אדם רוצה להתקין תותבת מסוג מסוים, משתל מסוג מסוים, ששם זיהומים אלה דברים קשים מאוד. הנתונים האלה יכולים להימסר לציבור – אבל לא "בית-חולים א'", "בית-חולים ב'", אלא בשם מפורש של בית-החולים. זכותו של הציבור לדעת איפה הסיכון שיש, כשהוא הולך לניתוח כזה, גדול יותר.
בניתוחים אלקטיביים למשל – – –
תודה, אדוני היושב-ראש. יותר מאשר הבעת דעה, אני מבקש לספר אחת מהאגדות המצונזרות של הנס כריסטיאן אנדרסן – שלא התפרסמה. בארץ רחוקה היו אלפי פושעים מסוכנים בבתי-כלא. אף אחד כבר לא זוכר, אבל התעוררה איזה תנועה ציבורית שהחליטה לשחרר את כל הרוצחים, האנסים, הפדופילים, הפושעים הכי מסוכנים, סוחרי סמים. החליטו לשחרר אותם לרחובות, כי זה לא מוסרי להחזיק אנשים מאחורי סורג ובריח כאילו היו חיות. אף אחד כבר לא זוכר למה זה קרה, אבל הפושעים שוחררו וכל האזרחים השלווים הפכו להיות הפקר לחסדי הרוצחים. קם פוליטיקאי, אחד מאלה שרצו לשחרר את הרוצחים, ואמר: אנחנו ניתן לכל אזרח גז מדמיע, ואם יבוא אליו רוצח הוא יוכל להפחיד אותו. ועכשיו הוא מבקש – גם חבר הכנסת עמיר פרץ מבקש שכר על כך שהוא ביקש למגן והוא ביקש את "כיפת ברזל". אל תשחררו רוצחים, אל תיתנו למחבלים בסיס לפגוע בכל אזרחי ישראל, ולא תצטרכו להקים "כיפות ברזל" על ראשי כולנו.
אדוני היושב-ראש, תודה, הערה לפני כן לגבי העובדה ששר החוץ לא מצא לנכון – – –
איך אני יכול לשכוח? כל לילה אני חולם עליו.
אני מוכרח, חברי, לקרוא אתכם לסדר ולהזכיר לכם שבכל זאת הוא שר החוץ וענייני המדינה הכי כבדים מונחים על כתפיו. ויכול להיות שעכשיו הוא חותם הסכם עם איזה גלקסיה רחוקה. אבל – סליחה, נדמה לי שהבוקר הוא מצא זמן להתקוטט עם טלב אלסאנע בנגב, נכון?
אז יכול להיות שלא רק העניינים הגלקטיים מטרידים את מנוחתו של שר החוץ שלנו. הוא פשוט לא שם על הכנסת. בושה וחרפה. בושה וחרפה ששר במדינת ישראל יכול בנושא המדיני, בוודאי הכבד ביותר שמונח לפתחנו כאן, במה שקורה לפתחנו בדרום – להותיר את הכנסת פשוט בלי תשובה. תבוא, תגיד: אני לא רוצה לפגוע במרקם היחסים העדין, או תמלמל משהו חסר משמעות כמו שרגילים, אבל לבוא ולהגיד: אין תשובת ממשלה? בושה אמיתית ולא לכנסת. בושה לשר החוץ. אבל אני מבקש להתרכז בעיקר ולומר כמה דברים על העניין הזה. יש משבר אמיתי במזרח התיכון כולו ובמה שקורה במצרים, ואני חולק על חברי בוז'י הרצוג, שבירך על התהליך הדמוקרטי. כמעט השתנקתי מהתרגשות כששמעתי על הדמוקרטיה במצרים עד שנזכרתי שגם היטלר עלה לשלטון בתהליך דמוקרטי וגם אחמדינג'אד נבחר בבחירות דמוקרטיות. לפעמים השלטון הכי גרוע נבחר בבחירות דמוקרטיות. אז מה? זה מחייב אותנו לחייך אליהם?
ועדיין אירן מתחזה להיות דמוקרטיה, וגם מצרים תתחזה להיות דמוקרטיה. גם מצרים מתחזה להיות דמוקרטיה, ויכול מאוד להיות שנבוא בעוד כמה שנים ונסתכל, על מה בירכנו, על "התהליך הדמוקרטי" שבנה עוד נדבך באימפריה האסלאמית שמקיפה אותנו. בדרך כלל, בתקופות משבר, חברי חברי הכנסת, אנחנו נזקקים למומחים, כי משהו השתנה ואנחנו מחפשים איזה מזרחנים ידועי-שם או אלופים במודיעין, בשירותי ביטחון כאלה או אחרים. רק תזכרו, חברי, שאף אחד מהמומחים האלה לא ידע לפני שנה וחצי להגיד לנו שזה מה שהולך לקרות. אז לפני שאנחנו רצים לשמוע את המומחים שיגידו לנו שמצרים תהיה חוקתית ודמוקרטית, צריך להבין למה המומחים נכשלים כל פעם. הם נכשלים כי הם חושבים בהיגיון שלנו ומניחים שזה ההיגיון שמניע גם את אויבינו. והם מניחים שמה שיהיה אצלנו, דברים שהם רציונליים וכדאיים – מתעלמים ממוטיבציה אידיאולוגית. ו"האחים המוסלמים" מונעי-אידיאולוגיה. מי שמתכחש לזה יכול ליפול במלכודת ואז להגיד, אוקיי, יש להם קשיים פנימיים ולכן הם צריכים להיאבק בישראל, לכן הם צריכים להתחבק עם אירן, לכן הם צריכים להיות קיצוניים, כי יש להם קשיים פנימיים. אנחנו צריכים להבין שמה שקרה במצרים, שמצרים הולכת להפוך בקרוב ממדינה שיש לנו הסכם שלום אתה לאויב. ולהביא בחשבון את כל הנגזרות של זה. והנגזרות הן לא מלים ריקות, הנגזרות הן תקציבי ביטחון. מי שיתעלם מזה ימצא את עצמו מאוחר מדי רץ אחרי המאורעות במקום להקדים אותם. תודה רבה.
אדוני היושב-ראש, תודה, אדוני סגן השר, ב-22 בינואר 2010 התפרסמה כתבת תחקיר ב"ישראל היום" וממנה עולה לכאורה כי עובדים במגן-דוד-אדום השתמשו באמבולנסים כרכבי הסעה פרטיים להם ולבני משפחתם בכיסוי שהם משמשים "רכבי כוננות" עבור "כוננים קבועים". רצוני לשאול: 1. האם ננקטו צעדים משמעתיים כנגד מי שפעל כך? 2. האם נערכה בדיקה אם תופעות אלו נמשכות גם היום? תודה.
תודה, אדוני סגן השר. אני מבין את הקשיים של מד"א, ועדיין, הפיכת האמבולנסים לרכבים לקניות בשוק היא בלתי נסבלת. יכול להיות שצריך להכפיל את מערך הכוננים, יכול להיות שכונן הוא אדם שצמוד לביתו. אבל אני זוכר מקרה שהיה לפני ארבע או חמש שנים, של חייל שנשפט לתקופת מאסר ארוכה כי הוא נסע הביתה עם טנק, ואין לדבר סוף.
אדוני היושב-ראש, תודה, אדוני סגן השר, רבים מהמסתננים מאפריקה מועסקים במסעדות. רצוני לשאול: 1. האם עורך משרדך בדיקות רפואיות לכל המסתננים במתקני הקליטה בארץ? 2. אם כן – אילו בדיקות? 3. האם הבדיקות הללו זהות לבדיקות הרפואיות נדרשות לעובדי מזון? 4. האם עורך משרדך ביקורות במסעדות ובתי-אוכל ובודק גם את בריאות העובדים? תודה.
אני יודע שזה לא הנוהל, אבל – –
– – הדבר היחידי שעשיתי ברפואה היה טיפול בכוויות, ולכן, ברשותך. מוקדם יותר היום ענית על שאלה בנושא זיהומים בבתי-חולים. אחד הדברים שקורים, ואנחנו לא מודדים במשרד הבריאות, זה תמותה ביחידות הכוויות וביחידות לטיפול נמרץ. ואני מפציר בך למדוד: כיוון שחוץ מאשר ב"תל השומר", בשאר בתי-החולים מטפלים בכוויות הקשות בטיפול נמרץ, זה מגדיל את התמותה – –
– – ביחידות לטיפול נמרץ. אם תבקש למדוד למשל את ההבדלים בתמותה בין יחידה לטיפול נמרץ ב"תל השומר" ובין בית-חולים אחר שמטפל בכוויות בטיפול נמרץ שלו, ייתכן שתראה הבדל. לכן אני מפציר בך, גם מההיבט הזה, לשוב ולבחון את נושא הכוויות, כי הוא עולה בחיי אדם ובתחלואה לא רק של נפגעי הכוויות אלא גם של חולים אחרים בבתי-החולים.
אדוני היושב-ראש, תודה, אדוני השר, לאחרונה דווח על חטיפות וניסיונות חטיפה של כלי-רכב בשומרון. רצוני לשאול: 1. כמה מקרים מסוג זה אירעו ביהודה ושומרון בחצי השנה האחרונה? 2. מה תעשה מערכת הביטחון כדי להילחם בתופעה זו, העלולה להסתיים בפגיעות חמורות או ברצח? 3. האם נמצאו חשודים והוגשו כתבי-אישום? תודה.
תודה. אדוני השר, כמה ימים לפני שהגשתי את השאילתא היה אירוע בדרום שבו נהג משאית הצליח ברגע האחרון להתגונן מפני ניסיון לחטיפה שלו – חטיפת המשאית, רצח, אינני יודע מה היתה הכוונה – והרג שניים מן השודדים. כשכתבתי בשאילתא שזה עלול להיגמר ברצח לא ידעתי מי יהרוג את מי, אבל ברור לגמרי שאנחנו עוסקים באירועים שהם משיקים, בין הביטחוני לפלילי, וההיערכות חייבת להיות כאילו מדובר בסכנה של חטיפת אזרח ישראלי ולא רק בשוד של משאית או רכב, שהם גם קשים מבחינתם. אני מבקש שתחושת הביטחון והרגיעה שהושגה לא תרפה את ידיכם, כי מדובר בענייני נפשות; הלוא אם זה היה נגמר בחטיפה כל המדינה היתה מתעסקת בזה כמובן בממדים אחרים לחלוטין. תודה רבה.
אדוני היושב-ראש, תודה, אנחנו מכירים כמה חוקים בסיסיים. חוק שימור החומר בטבע – אנחנו יודעים שחומר לא הולך לאיבוד. חוק שימור האנרגיה – גם אנרגיה לא הולכת לאיבוד, היא הופכת למשהו אחר. היום למדנו גם שגם דברים שהם שום דבר לא הולכים לאיבוד. לא חומר ולא רוח. לא חומר ולא אנרגיה – גם הם, יש להם איזו נצחיות. למדתי שלאור השמועות על התפוררותה של קדימה, קפץ חבר הכנסת לשעבר, השר לשעבר חיים רמון, להכריז שהוא מקים מפלגת מרכז חדשה. שמעתי קודם הצעה לתמוך באותן מפלגות שיש להן אידיאולוגיה. ובאמת צר לי שמנסים לשמר פה משהו שאין בו כלום, לא חומר ולא רוח. ולכן אציע למפלגה החדשה לפחות איזושהי אג'נדה, נושא לעסוק בו. למשל שיקום אסירים, או שיקום פושעים מורשעים. יצרף לרשימתו חיים רמון גם את דרעי, ועוד אנשים. ואם הבחירות יידחו, אולי יוכלו עוד כמה אנשים להצטרף לרשימה, כאלה שכבר שילמו את חובם לחברה, ויהיה להם עניין אמיתי לעסוק בו – שיקום פושעים מורשעים. תודה רבה.
אדוני היושב-ראש, תודה, רבותי השרים, הצעת החוק המונחת בפניכם, חברי חברי הכנסת, נקראת הצעת חוק סיוע חוץ לארגוני מגזר שלישי במדינות תומכות. המוטו של החוק הזה יכול היה להיות "שיטת הגזר". הגזר. לא המקל, אלא הגזר, או בעברית מדוברת – למה בכוח? למה ברע? למה לא בטוב? כנגד מה נאמרים הדברים? חברי הכנסת, מוכרות לכולנו עשרות העמותות האנטי-ציוניות, עמותות השמאל הקיצוני, אנרכיסטים, לאומנים ערבים ועוזריהם, כולם בתחפושת מרהיבה של ארגוני זכויות אדם, צדק ומשפט, מכל היבט אפשרי – חברתי, תכנוני, משפטי, רפואי, חקלאי, או סתם אנטי-ישראלי. חלק מהעמותות האלה מפונקות ממש, הן נלחמות רק בהתנחלויות ובמתנחלים, וחלקן לא בררניות, הן מבקשות להרוס כל מה שהוא חלק מהמפעל הציוני בארץ-ישראל, בלי להפלות מתנחלים מכאלה שלא זכו להיות מתנחלים. רוצים דוגמאות על קצה המזלג של הגל העכור הזה של עמותות אנטי-ישראליות? "עדאלה", "אג'נדה", "המרכז לאינפורמציה אלטרנטיבית", "שוברים שתיקה", "בצלם", "קואליציית נשים לשלום", "אגודת הגליל", "גישה", "המוקד להגנת הפרט", "עיר עמים", "הוועד הישראלי נגד הריסת בתים", הוועד הישראלי להריסת בתים – של מתנחלים כמובן, מע"ן, "מחסום Watch", "מוסאוא", הקרן לישראל חדשה, הוועד הציבורי נגד עינויים, "רופאים לזכויות אדם", "רבנים לזכויות האדם", רבניות לזכויות אדם, רבנים לזכויות רבניות, "סיכוי", "יש דין", לית דין ואין דיין, ואם עדיין לא קמו כל העמותות האלה, שמניתי בפניכם, אין לי ספק שבקרוב יוקמו כולן. חוץ משנאת ישראל, חברי חברי הכנסת, יש עוד מכנה משותף אחד חשוב לכל הגופים שמניתי – כולם מקבלים תמיכה ממדינות באירופה. אחד המרבה, כמו "בצלם", 62% מתקציבו, 5 מיליון ו-388,869 שקלים, משווייץ, מדנמרק, מהאיחוד האירופי, מהולנד, מנורבגיה, מספרד, מבריטניה – וזה רק המימון הישיר; ועמותה אחת ממעיטה, כמו "סיכוי", שרק 5.5% מתקציבה, רק כ-100,000 שקלים, מגיעים מהאיחוד האירופי. ורוב העמותות האלה – – –
רגע, זה הזמן שלי, פאינה. נלבן בינינו אחר כך.
לצערנו הרב, חלק גדול מהעמותות האלה, התקציב שלהן אינו שקוף, ואיננו יודעים כמה מתקציבן מגיע ממדינות אירופה ישירות וכמה בעקיפין על-ידי קרנות הנתמכות על-ידי מדינות אירופה. בשנה האחרונה, כפי שציינה חברת הכנסת קירשנבאום, זה די נמאס לרבים מאתנו, וניסינו להגביל ככל יכולתנו את ההתערבות של מדינות זרות בעניינים הישראליים הפנימיים – העובדה שמדינות מנסות להשפיע על המערכת הפוליטית או סתם להכריע את ישראל בפני אויביה. נמאס לנו שמממנים את הגיס החמישי בתוך מדינת ישראל. הצענו שורה של חוקים שניסתה להצר את צעדי העמותות האלה והמדינות המתערבות בעניינינו, ומייד קמה כמובן צעקה נוראה – גל עכור, גל עכור, פאשיזם. ולכן, חשבתי לבוא באסטרטגיה שונה היום, ולהציע לפניכם במקום את המקל – את הגזר, או כפי שאמרתי בפתח דברי, למה בכוח? למה לא בטוב? אני מציע כי מדינת ישראל תעמיד מדי שנה 4.5 מיליון שקלים – משהו סמלי, לא דרמטי – והתקציב הזה יועבר לעמותות העוסקות בזכויות אדם, זכויות מיעוטים, הגדרה עצמית, צדק חברתי, אולי גם זכויות בעלי-חיים, באותן מדינות המקציבות כספים לתמיכה בארגונים כאלה בישראל. כמובן בשם ההדדיות, כדי שלא להיות כפויי טובה, טובה תחת טובה נשיב להן, כגמולן הטוב. מה הם רוצים לעזור – אף אנחנו רוצים לעזור.
כן, אבל לא רציתי שזה יהיה תקציבי.
כאילו חשבתי שאחרת זה יעבור.
אולי נעשה מכרז ונראה, אם יהיה עניין, נעלה.
למשל, למי הייתי עוזר במסגרת החוק הזה? יש 2.8 מיליון בסקים בספרד, חבל שמשתרע על 20,000 קמ"ר, כמעט כמו מדינת ישראל. יש להם שפה עתיקה, מורשת עתיקה, הם רוצים עצמאות, ולאחרונה אפילו ETA, המחתרת הבסקית הידועה לשמצה, שעסקה בטרור, עכשיו הודיעה שהיא הפסיקה לעסוק בטרור, והם נגד אלימות. יש בחבל הבסקים ארגון גדול שנקרא Elkarri, הנאבק עבור זכויות המיעוט, עצמאות בסקית באמצעים לא אלימים. למה שממשלת ישראל לא תתמוך בו כפי שממשלת ספרד תומכת ב"אגודה לזכויות האזרח", "במקום", "שוברים שתיקה"? למה לא לעזור לשבור את שתיקת השוטרים הספרדים שמדכאים את המיעוט הבסקי? ממשלת ספרד תומכת ב"בצלם", למה לא נתמוך ב-Elkarri? למה, אין לבסקים צלם אדם? ממשלת ספרד מממנת את "המוקד להגנת הפרט", ומה עם הפרטים הבסקים? היא מממנת גם את "הוועד נגד הריסת בתים" והוועד הציבורי נגד עינויים, שמעתי אסירים בסקים מתלוננים שעינו אותם, לא רק בימי פרנקו, גם לאחרונה. למה לא לעזור להם? הם תורמים ל"רופאים לזכויות אדם", למה לא נשלח משלחת רפואית לחבל הבסקים? הם תורמים ל"רבנים לזכויות אדם", למה לא נשלח משהו כדי לעזור לכמרים הבסקים שתובעים את עצמאות החבל? הם לא זקוקים לעזרה?
רגע, רגע, נגיע, אבל לא רק ארגונים לזכויות אדם בספרד צריכים להיות מועמדים לסיוע. יש בבלגיה ארגונים רבים התובעים את חלוקת בלגיה למדינה פלמית ולמדינה וולונית. למה לעמוד מנגד, חברי חברי הכנסת? צריך לעזור להם. יש באנגליה – ואם אין, יוקם נא מייד – ארגון הדורש לסיים את הכיבוש; את הכיבוש הבריטי של איי-פוקלנד, שהתחיל ב-1833. אם יש עמותה באנגליה שתובעת החזרת איי-פוקלנד לארגנטינה – תופע נא מייד, ואז נעזור לה. וידידתנו נורבגיה, חברי חברי הכנסת, ידידתנו נורבגיה, שכל כך מתעניינת בשמירת החוק בארץ: תורמת ל"אגודה לזכויות האזרח", ל"שוברים שתיקה", ל"בצלם", "גישה", "המוקד להגנת הפרט", "עיר עמים", הוועד הציבורי נגד עינויים ו"יש דין". יש דין? נורבגיה מצפצפת על הדין הבין-לאומי שאוסר ציד לווייתנים, והתירה לדייגיה לדוג 1,052 לווייתנים מסוג מינקי מדי שנה. בנורבגיה פעיל ארגון "אנונימוס", הנאבק נגד השמדת הלווייתנים בעולם. למה לא לעזור לו? וחברים יקרים, מה עם העמותות שנאבקות בצרפת על עצמאות לקורסיקה; באיטליה – על עצמאות לדרום-טירול. הברטונים בצרפת שדורשים הגדרה עצמית? ומה עם הציד המלכותי באנגליה – לצבאים ולשועלים אין זכויות? הם לא עוברים עינויים? אין להם צלם של חיה נרדפת רק לצורכי ספורט אכזרי? יש עשרות אגודות באנגליה הנאבקות להפסקת ההתעללות הזאת, וראוי שישראל תסייע להן, אפילו כמחווה סמלית. נשלח להם שועל. אתם זוכרים, חברי חברי הכנסת, את הססמה מראשית הציונות: ארץ ללא עם לעם ללא ארץ? ובכן, ברחבי אירופה מתפשטת תנועת ה-Squatters – אלפים פולשים, בניגוד לחוק, לבתים נטושים. בהולנד, למשל, חוקקו חוק מיוחד שהופך את התופעה לבלתי-חוקית. ממשלת הולנד שולחת כסף לאגודת "במקום", שנאבקת נגד סילוק פולשים ערבים מאדמות מדינה בגן-המלך בירושלים. הולנד עוזרת ל"סקווטרים" בישראל, אנחנו נעזור ל"סקווטרים" בהולנד. למה לא? חברי חברי הכנסת, תקצר היריעה, והעיקרון הובן. אינני מציע מידה כנגד מידה, כי כספם של שונאי ישראל רב מכספנו. רק דוגמית כנגד מלוא הכוס, כדי שיבינו. אבל כיוון שגונבה שמועה לאוזני שהממשלה התכוונה להתנגד להצעת החוק שלי, אני ביקשתי, בהסכמת יושב-ראש הקואליציה, להפוך את הצעת החוק להצעה לסדר-היום. תודה רבה.
אם משהו מדבריו של ראש הממשלה לא מוצא חן בעיניך, פשוט תחכה למחר.
אדוני היושב-ראש, תודה, אדוני השר, חברי חברי הכנסת, במלחמת יום הכיפורים היו לצה"ל אלפי פצועים; כ-9% מהם, 450 פצועים, סבלו מכוויות.
במלחמת יום הכיפורים היו אלפי פצועים בצה"ל; כ-9% מהם, 450 פצועים, סבלו מכוויות. אחד הלקחים של המערכת הרפואית במלחמת יום הכיפורים היה שצריך להקים בנק עור, כדי שאפשר יהיה לטפל בגל עצום כזה של נפגעי כוויות. ב-1986 אירע אסון ה"ספארי" בגבול הלבנון, ואז גילתה ישראל שלא הוקם בנק עור. ואכן, בתוך שנה הבינו מה שהבינו ב-1973, והקימו את בנק העור. אחת הבעיות בהקמת בנק העור היתה השאלה ההלכתית. ברור לגמרי שמותר לקחת איבר מאיבריו של אדם שמת כדי להציל חייו של אדם פלוני, אין שאלה הלכתית בעניין הזה. אבל היתה שאלה הלכתית, האם מותר לאגור עור רק למקרה שיהיו הרבה נפגעים? כי לכאורה אותו נפגע פלוני לא מונח בפנינו. קבעו הרבנים הראשיים לישראל שמדינת ישראל נמצאת בכל רגע נתון במצב כאילו הנפגעים הללו מוטלים בפנינו, כי בכל רגע נתון אנחנו נמצאים במצב שאנחנו עלולים לצאת למלחמה כדי להציל את מדינת ישראל ואזרחיה. בכל רגע נתון אנו נמצאים במצב שבו אנו נקראים להגן על המדינה, להציל את חיי האזרחים, וזו ההגדרה של מלחמת מצווה; לא מלחמת רשות, אלא מלחמת מצווה, שאליה יוצא גם חתן מחופתו. אין פטור ממלחמת מצווה, וזוהי מלחמת חיינו. אני מבין את מה שאומרים החרדים, אני מבין את מה שאומרים הערבים; אינני מבין את השתיקה שנשמעת מכיוון הציונות הדתית ורבניה – חלקם גדולים בתורה ששירתו בצבא כחיילים, כמפקדים, כקצינים בכירים. אינני מבין מדוע הם שותקים כאשר הם שולחים כולם כאחד את ילדיהם לצה"ל, אבל חוששים לומר אמירה נורמטיבית: כן, אנחנו תובעים זאת גם מהחרדים.
כן, אני מדבר על מנהיגי העדה. בוויכוח הציבורי והפוליטי על החוק שמתגבש אני בא לומר עמדה עקרונית. כשיונח החוק ואקרא אותו, אדע אם אני אוכל גם לתמוך בו. אם יהיה בו שירות חובה לכול, צבאי ולאומי, אם יהיה בו פטור לעילויים, עילויים בגמרא כמו במדע, באמנות כמו בש"ס ובפוסקים, אם תהיה בחוק הזה גם התחייבות של המדינה, אדוני שר האוצר, כלומר תקציב שיאפשר שירות לחרדים – לא גדוד "נצח יהודה", אלא אוגדת "נצח ישראל", אז אתמוך בחוק, גם אם הדבר הזה יהיה קשה לכמה מחברי. תודה רבה.
תודה. אדוני היושב-ראש, עושה רושם שדוח השופט אדמונד לוי כואב מאוד לאנשי השמאל בישראל. כואב להם משום שאחרי שנים רבות ועדה שמינתה הממשלה, בראשות שופט עליון בדימוס, אומרת את הדברים הפשוטים ביותר, שכולנו יודעים אינטואיטיבית. אבל שטיפת המוח של התקשורת השכיחה מאתנו שעם ישראל אינו כובש במולדתו; שליהודים מותר לקנות אדמה בכל מקום בארץ-ישראל; שההתיישבות בארץ-ישראל איננה סותרת בדבר וחצי דבר את המשפט הבין-לאומי. יש רק לקוות שהדברים החשובים שמעוגנים עכשיו במסקנות של ועדה שמינתה ממשלת ישראל גם יאומצו על-ידי הממשלה כספר הנחיות לאותם פרקליטים שמופיעים מטעם המדינה בבתי-המשפט, כולל בית-המשפט העליון, כאשר ארגוני שמאל אנטי-ציוני באים לעתור כדי לעקור יהודים מאדמתם. יש לקוות שההנחיות המשפטיות, שהקווים המנחים שהניחה ועדת השופט אדמונד לוי, ישמשו כלי עבודה עיקרי בידי הפרקליטים כדי להדוף את הטענות האלה. תודה.
תודה, אדוני היושב-ראש. אדוני השר, שתי שאלות העברתי. אחת, מה תהיה תשובת המדינה לבג"ץ כאשר במקרים דומים למקרה שכונת-האולפנה תעלה שאלה של בנייה על קרקע ערבית פרטית? האם גם בעתיד תתחייב המדינה להסיר כל בנייה על קרקע ערבית פרטית? והשאלה השנייה, החוק הישראלי טרם הוחל ביהודה ושומרון. בנושאי קרקעות נוהגים על-פי דיני קרקעות עות'מאניים, בריטיים וירדניים. הללו מכירים בחזקה על שטח מסוים באדמות מסוג מסוים אם החקלאי עיבד את הקרקע ברציפות במשך שנים מספר. המערכת המשפטית ביהודה ובשומרון, בעיקר סמכות הערעור בהם, קיבלה עיקרון זה, ויחד עם זה מנחים היועצים המשפטיים באיו"ש להתעלם מזכות החזקה בקרקע ולסלק מתיישבים יהודים גם אם הם מעבדים את האדמה שנים רבות, וזו הוקצתה להם על-ידי החטיבה להתיישבות. מה עמדתך בסוגיה הזאת? תודה רבה.
תודה, אדוני השר. ביחס לסיפא – אני אשמח להעביר לך מקרה ספציפי שבו הוקצתה קרקע, אדם החזיק בקרקע מעל שבע שנים ועדיין סולק. על כל פנים, בימים האחרונים נמסר – ואני שואל על השאלה הראשונה שלי, בהמשך לשאלה הראשונה – כי חלק מקרקעות היישוב מגרון נרכש על-ידי המתיישבים שם. ולכן, עניין עמדת המדינה בבג"ץ הוא אקטואלי למחר או למחרתיים. היא לא עניינה של ועדת השרים להתיישבות שהזכרת, אלא למחר בבוקר. ולכן, בכל זאת הייתי רוצה לשמוע את עמדתך. וגם הייתי רוצה לשמוע את עמדתך ביחס למסקנות ועדת השופט אדמונד לוי. האם תמליץ לממשלה לאמץ את המסקנות הללו? אני מניח שאני יודע לנחש מה תהיה עמדתו של עורך-הדין בלס, ומה תהיה עמדתו של רז נזרי ומה עמדתו של שי ניצן. אני אשמח לשמוע את עמדתך. האם תמליץ לממשלה לאמץ את מסקנות השופט לוי?
תודה, אדוני היושב-ראש, תודה לשר ולמציעים. שתי הערות. המקור העיקרי לתרומות כליה יכול וצריך להיות תרומות מן המת. אנשים, גם במדינת ישראל, עם מערכת הרפואה המתקדמת שלה, מתים. כל יום מתים אנשים שאינם עושים שימוש בכליותיהם לאחר המוות, ככל שאני מכיר את הפיזיולוגיה הזאת. אנחנו לא עוסקים מספיק בתרומות מן המת. שמעתי אחד מאנשי מועצת הרבנות הראשית לאחרונה, שנלחם בתקיפות כדי להגביר את תרומת האיברים מהמת, ויבורך. אם נצליח לנצל את מאגר התורמים שלאחר המוות, נפתור את כל בעיית הכליה בישראל. אבל כשעבדנו על חוק השתלות האיברים, שהוא חוק ממשלתי – אני רק שימשתי כיו"ר ועדת המשנה שעסקה בחוק – עלתה השאלה שאנשים תורמים כליה בחייהם בדרך כלל לבני משפחתם או לחבריהם. אמר משרד הבריאות שיש גם מצב נדיר ביותר של תרומות אלטרואיסטית. כלומר, אנשים שתורמים לאנשים שהם לא מכירים בכלל, שהם לא קרובים שלהם, שהם לא חברים שלהם. אפילו באים מחוץ-לארץ לתרום. משרד הבריאות אמר: אני לא יכול לשלול את התופעה אבל זה מאוד נדיר. אני רק חושש שמאחוריה מסתתר סחר באיברים. הגיעו אלי אנשים, ארגון עם 70 תורמים אלטרואיסטים לכליה, והם רוצים לשדר בשידורי ישראל, בערוץ השני, שידורי פרסומת כדי להגביר את העניין הציבורי בתרומות כאלה. משרד הבריאות ומשרד המשפטים התנגדו לפרסום משום שזה עלול לפגוע בגופו של אדם, בגופו של תורם. אם זה עלול לפגוע בגופו של תורם אנחנו צריכים לצאת גם נגד תרומות – – –
תודה. אדוני היושב-ראש, אדוני השר, חברי חברי הכנסת, אכן, החוק אין בו עומק פילוסופי גדול; הוא בא לתקן, גם טכנית, בחוק קודם הגבלה שלא היתה הכרחית, שהטלנו על אותם אנשים שראויים לקבל רשיון כפיזיותרפיסטים, מרפאים בעיסוק, דיאטניות קליניות וכיוצא באלה מקצועות, ולא הצליחו לשמוע את הידיעה שעליהם להגיש את ניירותיהם בזמן. אבל אינני יודע אם הם צריכים להצטער או לשמוח על זה שהם לא הגישו את ניירותיהם בזמן, כי שמעתי שלפני כשנה אירעה שרפה בארכיון משרד הבריאות ו-50,000 תיקים של רופאים, מומחים, מתמחים ובעלי מקצועות שונים נשרפו כליל. אין להם גיבוי ממוחשב, לרובם. אז יכול להיות שאלה שלא הגישו זכו, ועכשיו הם לא צריכים להגיש פעם שנייה את הבקשות שלהם. אינני יודע איך המשרד יתגבר על בקשות של אנשים, כי יש אנשים שלא שמרו 20 שנה אחורה ניירות ותעודות ואישורים, ועכשיו, אם הם ירצו אישור על עבודה או על התמחות או על מומחיות או על ניסיון קליני, אינני יודע איך המשרד מתכוון להתגבר על הדבר הזה. נדמה לי שאין להם פתרון טוב לסוגיה הזאת. תודה רבה.
אדוני היושב-ראש, אדוני שר המשפטים, מספרים על טייס מסוק אחד, פעם, שטעה בעננים ולא ידע איפה הוא. ופתאום היה חור בעננים, והוא מוצא את עצמו מול בניין גבוה, אז הוא כותב להם פתק: איפה אני? מישהו בחלון עונה לו: אתה כאן. והוא שמח מאוד, והוא אמר לטייס המשנה: אנחנו בסיאטל, וושינגטון, מול המשרדים של "מיקרוסופט". אמר לו: איך אתה יודע? הוא אמר לו: כי הם נותנים לך המון אינפורמציה שאתה לא צריך. עם כל הכבוד, אדוני השר, אמרת לנו מה היה מספר הבג"ץ, ומה התאריך, ואמרת לנו שהממשלה שוקלת. השאלה שלי היא, האם אתה מתכוון להעביר את כל הקדנציה בלא לומר את עמדתך בשאלות עקרוניות שהכנסת זכאית לשמוע מה עמדת שר המשפטים ביחס אליהן?
אדוני היושב-ראש, אדוני השר, חברי חברי הכנסת, כל כוחה של מנטרה הוא שהיא לא צריכה הוכחה, ואם חוזרים עליה מספיק פעמים, מאמינים בה, או לפחות מתרגלים אליה. בטח לא שואלים שאלות על התקפות שלה. כך האמינו עשרות מיליונים ברוסיה הסובייטית שטוב להם כי אלף פעמים אמרו להם שזה האושר הסובייטי. "ישראל כובשת", או "הכיבוש", הפכו לדת. וכמו כל דת, כשמישהו פתאום כופר בעיקר אז לא מתחילים להתווכח אתו באופן מדעי על מציאות האלוהים, אלא מקללים אותו. אומרים לו: אתה כופר, אתה משומד, אתה אנטיכריסט, להבדיל. כך קרה כשפרסם השופט אדמונד לוי את הדוח שלו. בבת-אחת השמיטו את הקרקע מתחת לבסיס של המנטרה הזו של הכיבוש. קבעו משפטית שהכיבוש הוא בדמיון של האויב הערבי והעוזרים שלו מן השמאל הישראלי. הכיבוש היחיד שאנחנו מכירים בו הוא הכיבוש המוסלמי של ארץ-ישראל שהתחיל לפני 1,300 שנה, רק זה כיבוש כאן. עם ישראל לא יכול להיות כובש בארצו. זה מה שקובע גם דוח-לוי על-פי המשפט הבין-לאומי. הציטוט החשוב שיש שם: כאשר ירדן הכריזה ב-1988 שאינה רואה עצמה כבעלת מעמד בגדה המערבית הושב מעמדו של השטח למעמדו המקורי, כשטח שנועד לשמש בית לאומי לעם היהודי, על-פי הדין הבין-לאומי. אבל זה, כיוון שזה שומט את הקרקע מתחת כל המנטרה של הכיבוש, מחייב מבחינת השמאל תקיפה חזיתית. ואם אי-אפשר להתווכח עם המשפטנות שבדוח, אז מקללים אותו, אומרים: אתה מוטה, אתה ימני, אתה לא יודע מה. הדוח הזה חשוב לא רק בגלל הקביעה העקרונית של "הכיבוש", אלא בגלל כמה מסמרות חשובים שתקועים בו, ושאני קורא לממשלת ישראל לאמץ אותם אחד לאחד: "על-פי המשפט הבין-לאומי עומדת לישראלים זכות שבדין להתיישב ביהודה ובשומרון, ועל כן ההקמה של היישובים בפני עצמה אינה לוקה באי-חוקיות"; "בנייה, בתוך תחום יישוב קיים או שיוקם, אינה טעונה החלטת ממשלה או של אחד משריה"; "היישובים שהוקמו ביהודה ושומרון והוגדרו, (למשל בדוח טליה ששון), כלא-מורשים או לא חוקיים מחמת כך שלא קדמה להקמתם החלטת ממשלה רשמית, מסקנתנו היא" – אומר דוח-לוי – "כי יישובים אלה הוקמו בידיעתו, בעידודו והסכמתו של הדרג המדיני ולכן יש לראות בהתנהלות זו הסכמה מכללא". לגבי יישובים שהאי-חוקיות שלהם נבעה מכך ששר הביטחון לא חתם על הניירות הראויים, אומר דוח-לוי, שיחתום, ובכך הם הופכים לחוקיים. צריך לקבוע בצו את שטח השיפוט של כל יישוב, צריך לאפשר להסיר את החסמים המינהלתיים שהטילו בתקופות ההקפאה על מוסדות התכנון ביהודה ושומרון, ובנייה שתאושר על-ידי מוסדות התכנון הללו אינה טעונה אישור מחדש של הממשלה או מי משריה. הדוח הזה קורא לזרז את סקר הקרקעות ביהודה ושומרון, להימנע מקביעות מינהליות של המינהל האזרחי בסכסוכי קרקעות, להגיד, אם יש סכסוך קרקעות, יש להעביר אותו לערכאה משפטית, להקים בתי-משפט ביהודה ושומרון. המינהל האזרחי הפך להיות שופט, ובכל מקרה כזה הוא גם מעדיף את הצד הערבי.
עוד נקודה חשובה אחת שקובע הדוח היא שיש לתת לציבור זכות לעיין במאגרי המידע של רישום הקרקעות. כאשר איננו יכולים לעיין בהם איננו יכולים לעסוק בחוקיות. ויש בדוח גם קריאה נחרצת לבטל את הצו הדרקוני שהוציא המינהל האזרחי, "צו שימוש מפריע", שהדוח קובע שאיננו חוקתי. לסיכום, אדוני היושב-ראש, יש לממשלת ישראל נייר עבודה מצוין שהיא חייבת להפוך אותו לקווים מנחים לפרקליטות, לגופים שמופיעים בבתי-משפט, אבל יותר מזה, לקבוע מדיניות ביחס להתיישבות בכל שטחי יהודה ושומרון. תודה רבה.
אדוני היושב-ראש, תודה רבה, בשביל מה יש צלב-אדום? לכאורה, שאלה מטומטמת, כולם יודעים בשביל מה יש צלב-אדום. הוא מציל פצועים במלחמה, הוא מטפל בפליטים, באסונות כמו בהאיטי, ברעידות אדמה, בפגעי טבע. יש צלב-אדום, הוא נחלץ לעזרתם של רבים. אבל אני מניח שרק מעטים מכם יודעים שהצלב-האדום מתעסק גם בביצוע חריש ובגידור. ולא סתם, אלא בביצוע חריש ובגידור של אדמות שיש עליהן סכסוך מקרקעין ביהודה ושומרון. אני מחזיק נייר של המתקן לתיאום וקישור של המינהל האזרחי ברמאללה, שמאשר שערבים מכפר סינג'יל יבצעו עבודות גידור וחריש. מדובר בפרויקט שמוביל הצלב-האדום, שמטרתו ביצוע חריש וגידור, ניקיונות ונטיעת עצי זית באותן החלקות. אדוני היושב-ראש, הזכרת קודם את ראול ולנברג. נדמה לי שקולו של הצלב-האדום לא נשמע בקול רם באותם ימים אפלים כדי להציל מיליונים, ומיליוני יהודים, שנטבחו, אבל עכשיו אנחנו יודעים מה ייעודו של הצלב-האדום. מכאן צריכה להיות מופנית קריאה למשרד החוץ לקרוא את נציגי הצלב-האדום הבין-לאומי לדיון שיסביר מה הוא עושה בסכסוכי קרקעות. תודה רבה.
אדוני היושב-ראש, אדוני השר, אכן, תלונות רבות מהסוג שהציג כאן חבר הכנסת נסים זאב, הגיעו גם אלינו. ולכן החלטנו, חברי מיכאל בן-ארי ואני, ללכת על הר-הזיתים בצהרי היום ולראות הכצעקתה. כששמעה המשטרה שאנחנו הולכים לשם, החליטו לאבטח את הליכתנו על ההר, מאוגוסטה-ויקטוריה לבית-הקברות. והיה מסוק משטרתי ופרשים ואופנועים, חיל גדול ורב, ואכן לא זרקו עלינו אפילו גרגר אורז. כעבור יומיים הלכנו עוד פעם, היו פחות מסוקים, פחות סוסים, פחות אופנועים, ועדיין לא זרקו כלום. כעבור שלושה ימים הלכנו פעם שלישית ואחר כך רביעית וחמישית, כל פעם היו פחות שוטרים ולא זרקו עלינו כלום. מה הוכחנו? שאם המשטרה רוצה באמת, אין שום בעיה למנוע מעשי לינץ' בהר-הזיתים.
אדוני השר, בימי ממשלת המנדט אסרו על יהודים לתקוע ברחבת הכותל בשם הסטטוס-קוו וכדי שלא להפר את הסדר הציבורי. איך הגענו למקום המשפיל הזה, שמשטרת ישראל לא מגייסת כוח-אדם הדרוש כדי לאפשר חופש פולחן – זכות יסוד לכל אזרח במדינת ישראל? אנחנו משתבחים בחופש הפולחן שאנחנו נותנים לכל הדתות, חוץ מאשר לנו עצמנו. איך הגענו אל הבושה הזאת? ואיך אין לך בושה לעמוד ולהגן על העמדה הזאת? קבע בית-המשפט העליון, במקרה מצעד הגאווה, כשהמשטרה באה ואמרה: אנחנו רוצים לאסור את המצעד הזה בירושלים מטעמי שלום הציבור – קבע בית-המשפט: תגייסו די שוטרים ותאפשרו את קיום המצעד. תגייס די שוטרים ותאפשר ליהודי להתפלל בהר-הבית. הלוא את הכללים האלה שקבעת, שהרב אריאל הפר או עבר עליהם, אתם קבעתם. הם לא כתובים במשפט הבין-לאומי, הם בוודאי לא כתובים בתורת קודשנו. אתם קובעים כללים, אומרים שהוא הפר אותם, במקום לגייס כוח-אדם ולאפשר ליהודי להתפלל במקום הקדוש ביותר לו.
אדוני היושב-ראש, תודה רבה, רבותי השרים, כבוד סגן היושב-ראש החדש, מזל טוב. בשעות האלה הולכות ומצטברות הידיעות על הפיגוע הקשה בבולגריה. מכאן נשלח תנחומים למשפחות וברכות החלמה לפצועים, וקריאה לממשלת ישראל ולזרועות הביטחון לפגוע ב"חיזבאללה" ובמי שזה לא יהיה, כך שלעולם לא יתחשק להם עוד הפעם לרצוח יהודים.
אבל לסוגיית מגרון. בסוגיה הזאת פעל השר בני בגין בניסיון להשיג הסדר פשרה, והפרקליטות הופיעה בבתי-המשפט בשם המדינה לאורו של עיקרון שקבעה הממשלה: מה שניצב על קרקע פרטית ערבית – יוסר, מה שניצב על אדמות מדינה – יוסדר. כך נהגה המדינה לפני שבועות אחדים גם בסוגיית גבעת-האולפנה. אני רוצה להסב את תשומת לבכם, מה שברור לי שאתם מכירים היטב, למסקנות ועדת השופט אדמונד לוי שמינתה הממשלה, והיא כבר הביעה את דעתה על כך שהמינהל האזרחי נוהג לשים עצמו שופט ומוציא לפועל כאחד. הוא מקבל החלטות שיפוטיות וקובע את סוגיית הבעלות על הקרקע. המדינה מאמצת את קביעותיו בבג"ץ, מתייצבת שם, ואי-אפשר לדון באמת בסוגיית המעמד של הקרקע, לכן המליצה ועדת השופט לוי להקים בתי-משפט שיעסקו גם בעניין הקרקעות ביהודה ושומרון, או להסמיך את בתי-המשפט במדינת ישראל לעסוק בהם. אבל, אדוני שר המשפטים, השבוע נפל דבר במגרון אחרי הסדר הפשרה: תושבי מגרון קנו את רוב השטח שהיישוב עומד עליו – 25 דונמים. 36 מבנים עומדים על 25 הדונם האלה, ויש עוד שטח פנוי שאפשר להעביר אליו מבנים נוספים, כאלה שהקרקע שלהם לא נרכשה עדיין. ובכן, מה נשאר מהעיקרון שעלול היה להביא להרס היישוב הפורח הזה? האדמה פרטית, אבל הפעם של יהודים. המדינה חייבת לחזור לבג"ץ ולטעון: השתנו הנסיבות, הקרקע נרכשה כדת וכדין, אין צורך לפנות, ואין צורך להרוס, ואין צורך לגרש יהודים מביתם. להבנתי, ברוח זו התקבלה גם ההחלטה הטובה בוועדת השרים להתיישבות אתמול. רק שאני חושש שמא ייווצר פער – וזו לא תהיה הפעם הראשונה שזה קרה – בין עמדת הממשלה לעמדת הפרקליטות. ראינו מה האסכולה הפוליטית שחלק מאנשי הפרקליטות באים ממנה. אנחנו עוד חיים תחת הרושם של דוח טליה ששון, ולאן היא הגיעה במחוזות הפוליטיים, אחרי שסיימה את תפקידה. והנה, לפני קצת פחות מעשרה ימים, כשפורסם פסק-הדין של ראש הממשלה לשעבר אולמרט, בא פרקליט המדינה לדור להגן על עצמו מפני המתקפה הגדולה שנפלה עליו, וכשהוא בא להסביר שהוא לא רדף ראש ממשלה מטעמים פוליטיים, הוא אומר: דווקא השקפותי הפוליטיות דומות מאוד להשקפותיו של אולמרט. אני לא ידעתי שלפרקליט המדינה צריכות להיות השקפות פוליטיות שהוא מצהיר עליהן. בא אדם, יודע שאולמרט הציע לתת לאבו מאזן 97% מהשטח, להוריד את ההתיישבות, להקים מדינה פלסטינית, והוא מזדהה עם השקפותיו הפוליטיות. לכן, אדוני שר המשפטים, אני מפציר בך, בין החלטת הממשלה ומדיניותה, לחזור לבג"ץ ולבוא לטעון שעכשיו יש רכישה של אדמות, ולכן צריך לקבל החלטה אחרת, ובין מה שהפרקליטות עלולה לעולל להחלטה הזאת – משום שהם באים מהאסכולה הפוליטית של השמאל, ואינם מכירים בזכותם של יהודים לשבת בכל מקום בארץ-ישראל; משום שהם נוהגים כמדינה בתוך מדינה, משום שפרקליט המדינה לא היסס להציג את השקפתו השמאלנית קבל עם ועדה – שימו לב, אנא ודאו, שלא עושים פלסתר את החלטת הממשלה. תודה רבה.
ברשותך, אדוני השר, שלוש שאלות קצרות: 1. האם יש לרשות השידור תקנון פנימי? 2. האם בתקנון הזה יש כללים שבהם כתוב שהשידור הציבורי שייך לעורכי התוכניות ולמגישים או לסבתא שלהם? 3. האם יש כלל המגביל הגשת תוכניות אקטואליה ברשת ב' לאנשי שמאל בלבד? תודה רבה.
אדוני היושב-ראש, תודה, גברתי השרה, חברי חברי הכנסת, אני מבקש להתנגד להצעת החוק. השאלה היא בשביל מי יש ספרים, בשביל הסופרים או בשביל הקוראים. פה אנחנו נמצאים. אני בוודאי לא בא לשרת את הדואופולים של הוצאות כאלה או של הוצאות כאלה, הם לא מעניינים אותי, צריך למצוא דרך להגביל אותם. אני גם לא מתעסק פה בשאלה של השוק החופשי, ומחירי השוק, והתחרות. באמת לא זה העניין. השאלה היא בשביל מי יש ספרים ובשביל מי כותבים הסופרים. מי שמייצר את ספריו כדי לעשות רווחים, באמת פחות מעניין אותי לעניין הזה. אני לא מכיר יוצר אמיתי שיחדל מלכתוב כי מוכרים את ספריו ב-5% או ב-10% תמלוגים. באמת לא מכיר כאלה. יכול להיות שעולם הספרות לא יהיו בו כמה רבי-מכר מיותרים אם החוק הזה לא ייכנס לפועל, אבל יצירות אמיתיות יהיו בו ודברים בעלי איכות יהיו בו, כי אלה יוצרים אותם מתוך זה שהם חייבים לכתוב, מתוך זה שיש בהם משהו שהם לא יכולים להימנע מכתיבה, והם רוצים שיקראו אותם, ובאמת פחות חשוב להם מה יהיה שיעור התמלוגים שלהם. הרגשתי את זה באופן אינטואיטיבי. כתבתי ספרים, מעולם לא התעניינתי כמה מכרו וכמה הרווחתי מהם, אבל לפני שבועות אחדים קיימה חברת הכנסת ציפי חוטובלי ביום האשה בוועדה שלה מפגש עם סופרות ילדים. ישבו שם חיה שנהב, גלילה רון-פדר, דתיה בן-דור ורינת הופר. דווקא סופרות הילדים שמוכרות הרבה ומתפרנסות מהספרים שלהן, לכאורה הן אלה שצריכות להיות הכי מעוניינות בחוק שהביאה לפנינו שרת התרבות. הן אלה שהרווחים שלהן ב-18 החודשים הראשונים יגדלו משמעותית. הן באמת יוכלו להתפרנס יפה מכתיבתן. ארבעתן אמרו שהן מתנגדות לחוק כי הן רוצות שהרבה ילדים יקראו את הספרים שלהן. הן רוצות את התמונה של ילד שיוצא עם ההורים שלו מחנות ספרים עם ארבעה ספרים ועיניו מאירות ויש לו אוצר ביד, ולא ילד שמקבל ספר פעם בשנה כי ידם של הוריו אינה משגת לקנות לו יותר. השאלה הזאת, בשביל מה אנחנו כותבים, קיבלה אצלי את החיזוק כששמעתי את היצרנים – כפי שקרא להם חבר הכנסת אורבך – את בעלי הדבר עצמם, שאומרים: אנחנו רוצים שהרבה יותר ילדים יקראו, שהרבה יותר קוראים יקראו, פחות חשוב לנו מתח הרווחים שלנו. מה גם שהרוב המכריע, 90%, אם לא יותר, מהסופרים באמת אינם מתפרנסים מכתיבתם, וזה לא בגלל מבצעי ההנחה. גם לפני 50 שנה סופרים לא התפרנסו מכתיבתם והיו להם משרות נוספות, ורק יחידי סגולה באמת מכרו בשיעור כזה שיכלו להתפרנס לפני מבצעי ההנחות הגדולים. לכן אני מבין במה אנחנו רוצים להיאבק, אבל נדמה לי שאת הקוראים שכחנו בחוק הזה. תודה רבה.
אדוני היושב-ראש, תודה, גברתי ורבותי השרים, חברי חברי הכנסת, ראוי לברך את הממשלה על שהביאה את החוק הזה בפנינו. התופעה הזאת, של הסתננות, והניסיון להצפת מדינת ישראל במאות אלפי מהגרי עבודה, חייבת למצוא פתרון – פתרון פיזי, פתרון חוקי, גדר, כמו גם מערכת של חוקים שבאה להגביה גדר, כדי למנוע את הצפת המדינה. הכלי המשפטי הזה הוא אחד מהכלים המתחייבים כדי למנוע את התופעה שמדינת ישראל הפכה להיות סוג של "קול קורא" למהגרי עבודה מאפריקה לבוא ולהסתופף בצלה. הם לא מבקשי חיים לעצמם, כמובן, או לא רק לעצמם, אלא יש פה חיים לאפריקה. אנחנו נהיה צינור החמצן של אפריקה, מכאן יצאו הכספים ויגיעו לשם. ככל שהתופעה הזאת תתרחב, יבואו עוד ועוד. אבל אתמול, במסגרת הניסיון להיאבק בהצעת החוק הזאת, קראתי כתבה מפורטת מאוד על כך שאם מדינת ישראל תחסום את דרכי ההעברה החוקיות של כסף לאפריקה, אנחנו נעודד תופעות של שימוש בארגוני טרור לצורך העברת הכספים – דומני ב"הארץ"; כתבה ארוכה ומפורטת על דרכי העברת הכספים – אם לא תהיה דרך להעברה בנקאית מסודרת ימצאו מאכערים למיניהם שיעבירו את הכספים לארגוני טרור בתחומי הרשות הפלסטינית. אלה ייקחו את הכסף אליהם וארגוני האם שלהם יעבירו בחוץ-לארץ את הכסף לכתובת ויקזזו מארגוני הטרור ביהודה ושומרון. חברים, העובדה שעלול להיווצר קשר בין מהגרי העבודה – אם לא נוצר כבר במידה כזו או אחרת – ובין ארגוני טרור היא עובדה קיימת. השאלה אם החוק הזה יגביר את העברת הכספים לארגוני טרור, שגם הם יגזרו קופון כזה או אחר, היא שאלה כבדה. אבל הצורך להיאבק בטרור אסור לו שימנע מאתנו את הצורך להיאבק בתופעת ההסתננות, ואם, כמאמר האמריקנים: עקוב אחר הכסף – כך קל יהיה יותר לאתר את אותם פעילים של ארגוני טרור שעוסקים בהעברות כספים מהארץ לחוץ-לארץ במעגלים כאלה או אחרים – יהיה אפשר להשיג שתי מטרות בחקיקה אחת: גם להגביר את המלחמה בטרור ואת האכיפה על מניעת העברת כספים לצורכי טרור, וגם להיאבק בתופעת ההסתננות. תודה רבה.
אורי אריאל אמור להגיע, אני לא אגזול את מקומו.
אדוני היושב-ראש, תודה רבה, אדוני השר, באה הממשלה ואומרת לנו: יש חור שחור, יש בור בתקציב, חייבים למלא אותו. אני מבין את הממשלה, אני בעד תקציב מאוזן, אני לא חושב שצריך לחיות בגירעון. אבל באה הממשלה ואומרת לנו: נוסיף 1% למס הכנסה, נוסיף 1% למע"מ, בקושי תרגישו. 1%, מה יקרה? אבל לפני שבאים להטיל מסים על אלה שמשלמים, אולי ראוי להעמיק את הגבייה אצל אלה שאינם משלמים. מן המקובלות והידועות שגביית המסים במגזר הערבי ירודה מאוד, גם בארנונה, גם בביטוח לאומי, גם במס הכנסה. מחקר של ד"ר רפיק חאג' מאוניברסיטת בן-גוריון מדבר על ארנונה, מדבר על כך שגביית המסים הנמוכה הזאת איננה צעד נגד המדינה, כי הם מתנגדים למדינת ישראל ולכן לא משלמים מס; זה לא צעד של התרסה – גם לצורכיהם שלהם, בעיריות, ברשויות המקומיות, רק 19% משלמים ארנונה במגזר הערבי, לעומת 54% במגזר היהודי. 52% מתקבולי הביטוח הלאומי משולמים לערבים, כשהם כ-20% מהאוכלוסייה, אבל – – –
יכול להיות, אני מקווה. אני ראיתי את המחקר של ד"ר רפיק חאג', וזה היה ההסבר שלו. יש לו גם צעדים: הוא מדבר על חינוך, על הסברה. אם תאמרו, באמת, שכבות סוציו-אקונומיות נמוכות, עניים מרודים – אפשר להציע לממשלה לעשות צילום אוויר בכמה רשויות מקומיות, ללכת רק על בתים מעל 500 מ"ר, ולראות אם בעליהם משלמים מס. טיעון אחר להסברת הגבייה הנמוכה היה: אין כתובת. שולחים מכתב מביטוח לאומי, ממס הכנסה, מהעירייה – אין כתובת לבתים. שמעתי את הטענה הזאת לפני שלוש שנים, ולפני שנתיים תיקנו תיקון לחוק, לפקודת הרשויות המקומיות, שאומר: לכל רחוב יש שם ולכל בית יש מספר. מה קרה עם זה? שאלתי את שר הפנים, קיבלתי תשובה לפני שבוע, אחרי שנתיים שהחוק נכנס – הוא אומר: באמת הוריתי עכשיו את המנכ"ל לתקן תקנות כדי לאכוף את החוק הזה. שנתיים היתה הממשלה יכולה לוודא שיש כתובת ויש למי לשלוח. מס הכנסה, ביטוח לאומי, קופת-חולים – לא מצליחה לגבות. אבל פרופסור דן גלאי – בוועידת הנשיא דיבר פרופסור גלאי, שהוא דיקן בית-הספר לכלכלה באוניברסיטה העברית, והוא קורא להעמיק את הגבייה במגזר הערבי ובמגזר החרדי. הוא אומר כך: אני חושב שהם משתתפים יותר בעבודה, והסטטיסטיקה מסלפת. היא מסלפת כי לא גובים מסים ולא יודעים מה ההכנסה האמיתית. במס הכנסה נטשו את המגזר. אמר לי פעם מי שהיה נציב מס הכנסה: אנחנו לא גובים שם.
הם מפחדים שיקבלו מכות. צריך להעמיק את הגבייה, עם כל הבעיות הגופניות שכרוכות בכך. זו לא סיבה לוותר, ולבוא למגזר האחר ולהגיד: אנחנו צריכים מכם יותר. תודה רבה.
אדוני היושב-ראש, חברי חברי הכנסת, אני מבקש לדבר על האולימפיאדה ועל הסיבה להישגים הנמוכים שלנו שם, והכול כתוב פה בחוק הזה; הכול מהחוק הזה. בדרך כלל נוטים להאשים את האנטישמיות בהישגים הנמוכים שלנו באולימפיאדה, אבל אני רוצה להציע הסבר אחר. הסיבה היא שפשוט מתחרים במקצועות הלא-נכונים. לו היו מוסיפים את האקרובטיקה לאחד מהמקצועות המוכרים באולימפיאדה, היינו מנצחים. עכשיו אני אקרא לכם את דברי ההסבר בחוק ותבינו למה אנחנו אלופי העולם באולימפיאדה באקרובטיקה, עוד לפני שהתחלנו להתמודד: "מטרת הצעת החוק היא לבצע את המלצות ועדת החלופות ולהגשים את עמדת הממשלה לגבי הצורך בהקטנת סך התשלומים הכולל שמוטל כיום על האזרח הממוצע". א-בראבו, יישר כוח, הממשלה רוצה לקחת מאתנו פחות כסף. אני ממשיך: "ועם זאת, לשמור על האיזון בהכנסות הרשות בדרך של הגדלת הסכום הנוסף". כלומר, אנחנו רוצים לקחת ממך פחות, אבל בינתיים אנחנו לוקחים ממך יותר – היפוך ראשון: "כך שבמהלך השנים 2013–2018 ירד סכום האגרה המשולמת כיום בסך הכול ב-111 שקלים". א-בראבו, מחיאות כפיים, מדליה. מדליה. הם מורידים לאזרח את הכסף שהוא צריך לשלם בתור עונש על זה שהוא צריך לראות את הערוץ הראשון בטלוויזיה. אבל "ואילו הסכום הנוסף יעלה בסך הכול ב-54 שקלים חדשים בלבד". עוד פעם, לפי החשבון שלי, 111 פחות 54 – הרווחנו. ממש הרווחנו. רבותי, האקרובטיקה נמשכת. "יובהר, כי סכומים אלה כפופים לשינויים במדד המחירים לצרכן", וכו', "הצעת החוק נדרשת בדחיפות". אדוני היושב-ראש, אחת מהססמאות הידועות של האולימפיאדה היא: מהר יותר, רחוק יותר, דחוף יותר. החוק הזה דחוף מאוד כדי שהממשלה תוכל מהר מאוד לתת לאזרח עוד כסף שדרוש לו להוצאות ריפוי, כשהוא מסתכל בערוץ הראשון, שדרוש לו כשהוא מקשיב לערוץ השני או לרשת ב'. ממש הוא צריך ריפוי בשביל כל הדברים האלה, ולכן הממשלה מזדרזת. החוק דרוש בדחיפות  כדי לתת לנו את הכסף. אלא מה מסתבר? לא נותנים לנו יותר כסף; לוקחים לנו יותר כסף. סעיף קטן (ג) קובע ברישא שבו את ההפחתה לגבי הסכום הנוסף, ובסיפא שבו את עדכונו של הסכום הנוסף, כאמור. חברים, אורתופד מוצלח לא יוציא אתכם מהאקרובטיקה הזאת שהממשלה הכניסה אותנו לתוכה עם התעבורה ועם הטלוויזיה. לא פשוט יותר לבטל את האגרה המיותרת הזאת וגמרנו? אבל אז גם באקרובטיקה לא נקבל מדליה. תודה רבה.
אדוני היושב-ראש, תודה רבה, גברתי השרה, חברי חברי הכנסת, ברקע לחילופי הגברי שאנו צופים בהם היום מהדהדים תופי מלחמה, תופי מלחמת אין-ברירה; אין ברירה של עם שאיננו מוכן יותר להפקיד את עצם קיומו בידי זרים, גם לא בידי זרים שמבטיחים בלשון חלקות שלא יניחו לאירן להצטייד בנשק גרעיני. אנחנו זוכרים שכך ממש דיברו האמריקנים גם על נשק גרעיני בידי פקיסטן, וכך ממש דיברו האמריקנים גם על נשק גרעיני בידי צפון-קוריאה. אז אמרו. המלים הן כמו חול, הן בחינם. ואנחנו, בני העם היהודי שהיינו לאפר באירופה כי לא היתה מדינה ולא היה צבא ולא היה מי שיוכל ליטול את האחריות לגורלנו, אנחנו אומרים: לא עוד. מעתה ואילך אנחנו אחראים, גם אם אלף עיתונאים, וגנרלים, וגנרלים לשעבר ואנשי רוח תבוסתנים שכחו למה קמה מדינת ישראל. פשוט – לא עוד. איש לא ייטול אחריות לגורלנו, זולת אנו בעצמנו. וכשתופי המלחמה הללו מהדהדים צריך גם שר להגנת העורף. וגם כששר הביטחון אהוד ברק הפליג בשבחיו של מתן וילנאי על מאמציו לחזק את העורף – הוא השתמש בביטוי: קפיצת מדרגה שהיתה בתקופת כהונתו – הנה דבר אמיתי אחד לא הפקידה הממשלה בידיו של השר הזה: סמכויות. שר שיכול לדבר הרבה, יכול לבקש ממשרד כזה או אחר, יכול לנסות לתאם, אבל סמכויות אין לו. ובכל מלחמה, כשמתגלה כשל בעורף כי שכחו להפעיל, למשל, את הגוף שהיה מופקד על הביטחון על העורף, על תקינותן של המערכות האזרחיות – במלחמת לבנון השנייה לא הפעילו את המשק לשעת-חירום, או הפעילו אותו בצורה לקויה ביותר וחלקית. ואז, במקום לתקן את מה שעשו, הקימו גוף חדש, הקימו רח"ל. ועוד טרם נבחנה רח"ל העבירו אחריות עליה ממשרד למשרד. ואפשר להתחייב כבר עכשיו כי בעקבות ממצאי ועדת החקירה שתהיה אחרי המלחמה הבאה יעבירו את האחריות מרח"ל ללאה או לבלהה או לזלפה או למישהו אחר. או יעבירו את זה חזרה לשר הביטחון, או לשר לביטחון פנים או לשר החקלאות. מי שיעמוד שם במקרה באותו רגע יקבל את האחריות כדי לקיים מראית עין של תיקון ליקויים, של לעשות משהו. אבל כך לא עושים באמת. כל כך דחוף היה להחליף את מתן, הנוסע לסין. אפילו דקה אי-אפשר לחכות בלי שר לביטחון עורף, כשלפני שבוע הממשלה, שכל כך דואגת לביטחון העורף, הזדרזה להביא ולדבר בשמו של אחז בן-ארי, היועץ המשפטי של משרד הביטחון, להביא תיקון לחוק הג"א. שמה עושה? נותן מסכות למיליון האיש שאין להם? נותן מקלטים למי שאין לו? לא. פוטר מאחריות את ראשי הרשויות המקומיות, שעד היום בחוק הג"א היו מחויבים לדאוג לתקינותם של המקלטים. בא משרד הביטחון לפטור מאחריות. מי יהיה אחראי מעתה ועד עולם? משיח צדקנו, מישהו. אין אחריות. על-פי הרעיון החדש של משרד הביטחון, אף אחד לא יהיה אחראי. למה זה נועד? כדי לשפר את מצב המקלוט והמיגון של העורף במדינת ישראל? לא. כדי שבוועדת החקירה הבאה אף אחד לא יהיה אחראי. אני שמח שיושב-ראש הוועדה שניהל את הדיונים בחוק הזה החליט לעצור את הדברים בנקודה הזאת, ולא לקדם את התיקון הבלתי-אפשרי הזה, שמרע את מצב הביטחון בעורף, שפוטר מאחריות את היחידי שיכול לוודא שהמקלטים תקינים. ואני מקווה שהחוק הזה בצורתו זאת לא יגיע לשולחנה של הכנסת, כפי שמשרד הביטחון תכנן. ועוד משפט אחד לגבי השר החדש, לגבי אבי דיכטר. הוא בוודאי אדם ראוי, אבל שמעתי אותו אומר שוב ושוב ושוב בכל הדיונים בנושא ביטחון העורף בשנים האחרונות בוועדת החוץ והביטחון: "כיפת ברזל". על כל דבר – "כיפת ברזל": יש עוד 1,000 טילים בעזה – "כיפת ברזל", יש עוד 10,000 טילים בלבנון – "כיפת ברזל". זו חזות הכול, זו חזות הגנת העורף. מי שזו חזות הגנת העורף בעיניו, ולא תפיסת הביטחון הבן-גוריונית של העברת המלחמה מהר ככל האפשר לשטח האויב – כי זו ההגנה האמיתית האפשרית היחידה במדינת ישראל – מי שזו תפיסת הביטחון של העורף בעיניו, אני אצביע נגד המינוי שלו. תודה רבה.
תודה. אדוני היושב-ראש, חברי חברי הכנסת, עמוס הנביא אמר: "על שלֹשה פשעי דמשק ועל ארבעה לא אשיבנו", ו"על שלֹשה פשעי עזה ועל ארבעה לא אשיבנו", ו"על שלֹשה פשעי צור", ופשעי אדום, וגם פשעי בני עמון ופשעי מואב. וזה נביא אמת וזה מבחנו של נביא אמת, שמצביע לא רק על האויבים מבחוץ אלא גם על הפשעים מבית, על העוולות מבית: "על שלשה פשעי יהודה – – – ועל שלשה פשעי ישראל ועל ארבעה לא אשיבנו". והיום אומר לכם: על שלושה פשעי ממשלת נתניהו ועל ארבעה לא אשיבנו, מימי נאום בר-אילן ועד היום, ונתניהו לא חזר בו אפילו פעם אחת, וחזר שוב ושוב על שתי המדינות, והכיר בזכותם של הערבים למדינה בלב המולדת שלנו. מי שאמר פעם: כל מי שאומר "כן" למדינה פלסטינית, אומר "לא" למדינת ישראל, בא לבר-אילן ולכנסת ולקונגרס האמריקני ולאו"ם ואמר "כן" למדינה פלסטינית, ולפיכך אמר "לא" למדינת ישראל. על הקפאת הבנייה, גם בירושלים, ועל חורבן שכונת-האולפנה בבית-אל ועל חורבן מגרון ועל דוח אדמונד לוי, שהממשלה הזמינה וגנזה בארון, ששם כתוב שעם ישראל איננו כובש בארצו, ושם כתוב שליהודים מותר להקים יישובים ביהודה ובשומרון כמו בנגב ובגליל. שם כתוב שאסור להגביל את זכות הקניין של יהודים ביהודה ושומרון, ושהצווים שעושים את זה הם דרקוניים. הם אינם צודקים, הם אינם חוקיים. אבל על ארבעה לא אשיבנו. רק לאחרונה נחשף כי נתניהו היה מוכן למסור את רמת-הגולן לידי פושעי דמשק. לא אשיבנו. כל מי שיתמוך בבחירות הבאות בנתניהו כדי לחזק את נאמני ארץ-ישראל שבתוך הליכוד, ייתן לנתניהו כוח לעקור את ההתיישבות ביהודה ושומרון, וגם למסור את כל רמת-הגולן לידי פושעי דמשק. חברי חברי הכנסת, פשעים נגד ארץ-ישראל הם פשעים. יש האומרים "ועל כל פשעים תכסה אהבה", אבל לא אהבת הכיסא ולא אהבת השלטון. ארץ-ישראל קודמת לשלטון, ולכן אסור לתת יד לפשע. אסור גם לתת לו פתק. תודה רבה.
נכבדי היושב-ראש, חברי חברי הכנסת, "גלי צה"ל" הם שידורי צבא-הגנה לישראל. כשקמה מדינת ישראל והקימו את התחנה הצבאית השידורים האלה היו על-ידי חיילים ובשביל חיילים, והתרחקנו מאוד מהשנים האלה. רוב מאזיני התחנה אינם חיילים. אם חיילים מקשיבים בכלל ל"גלי צה"ל" הם בעיקר מקשיבים ל"גלגל"צ", ושומעים מוזיקה, ולא שומעים את עיקר שידורי המלל והתוכן שיש ב"גלי צה"ל", ויש בהם שידורים טובים. אבל בשנות הקמתה של התחנה היתה אחדות מטרה במדינת ישראל. היתה כמעט אחדות בין מדינה, ממשלה וצבא. זה היה "חד הם". הכול היה בן-גוריון. וכשהקימו את הדבר הזה, התחנה שידרה את דבר המדינה לחיילים, ושידרה מפי החיילים אל החיילים. ואנחנו רחוקים מאוד מהמצב הזה. כשאני פותח "גלי צה"ל" ושומע על פעולה בעזה, ושומע ש"נפגעו פעילי 'חמאס'", כמו איזה פעילי קואופרטיב לייצור שימורים, או דשנים – "פעילי 'חמאס'". ואז, בשביל האיזון, כמובן אומרים – לטענת דובר צה"ל כן ירינו או לא ירינו. זה מזמן לא שידורי צבא-הגנה לישראל. מזמן. אז רוצים שידור ציבורי? בבקשה. שידור ציבורי זה דבר טוב. אבל למה על חשבון תקציב הביטחון תחנת "גלי צה"ל" מתחרה בתחנות רדיו אזוריות, שנלחמות על הפרסומות, נלחמות על פרנסתן, ועכשיו אנחנו מכפילים את נפח הפרסומות ב"גלי צה"ל"? אני שלחתי ביופסיה מתשדיר שירות כדי להבין מה ההבדל בינו לבין פרסומת, ובגלל הקשיים במכון הפתולוגי בזמן האחרון עוד לא חזרה תשובה. אבל מה ההבדל בין תשדיר פרסומת ותשדיר שירות? מה, מפעל הפיס – חשוב מאוד שחיילים ידעו שאראלה צלצלה אליהם. אנשים יושבים פה במליאה ומחכים שאראלה תצלצל אליהם. מה לזה ול"גלי צה"ל"? מה לזה ולתחנת שידור צבאית, חוץ מאשר תחרות לא הוגנת? דיברו פה שבחים על התקציב הזעום. חברי חבר הכנסת בילסקי שיבח את התקציב הזעום של "גלי צה"ל" – שכחת שלא סופרים שם את כוח-האדם הצבאי שמוצב שם, כי איש אינו יודע מה התקציב – מה תקציב "גלי צה"ל"?
אתה ראית פעם אחת את המספר? סוד צבאי שמור, בתוך תקציב הביטחון. באיזה מין קופסה גדולה, שאתה לא יודע לפצח אותו, ולהגיד לך באמת כמה זה עולה, כולל עלויות החיילים. אני בעד שידור ציבורי. אינני מבין למה במציאות שלנו, כאשר שני-שלישים משדרי התחנה הם באמת – – –
10 מיליון על הנייר, 5 מיליון על הנייר, אבל כמה זה עולה בפועל? כמה זה עולה בפועל?
חיילים משרתים חינם. שלא לדבר על כך שלוקחים חיילים, חלקם חובשי כיפות, ואומרים להם: תשדרו בשבת.
משדרים בשבת. יש חייל שכתב לי לפני חודשיים, לפני חודשיים, ואמר לי: מכריחים אותי לבוא למשמרת בשבת. על מה? "גלגל"צ"?
אני רוצה לסיים. אני תומך בשידור ציבורי, ואני חושב שתחנת רדיו – היא תחנת שידור ציבורי ראויה, אבל אין לה דבר וחצי דבר עם צה"ל.
