בבג"ץ היו שתי החלטות: אחת ב-1994, בעתירה של חברת מועצת עיריית ירושלים ענת הופמן ושלי כנגד ראש עיריית ירושלים. בג"ץ פסק במלים כאלה או אחרות בדיוק את מה שאני רוצה להגיד כאן היום לגבי החוק שאני רוצה להציע היום. שנה לאחר מכן, ב-1995, פסק בג"ץ אחרת, ברוב דעות של שניים מול אחד, בנושא ועד יישובי הגולן ובנושא התמיכה של יישובי הגולן. אני רוצה לשאול את חברי הכנסת - אם מחר היתה קמה עיריית חיפה, או עירייה אחרת, ומחליטה שמפני שרוב תושביה רוצים ותומכים בנישואים אזרחיים, היא תנהל מכספי העירייה תעמולה למען נישואים אזרחיים, איך היינו מגיבים פה? אני חושב, שכל חלקי הבית היו מתלכדים ואומרים, שלחיפה יש מצוקות אחרות וכי תתעסק עם המצוקות שלה. אם היתה קמה עיריית בני-ברק ואומרת, שרוב תושבי בני-ברק רוצים שהמדינה תהיה מדינת הלכה וחוקה שתואמת את ההלכה, ומנהלת על חשבון התקציב של עיריית בני-ברק תעמולה למען המטרה הזאת - - -
אדוני היושב-ראש, אדוני ראש הממשלה, חברות וחברי הכנסת, בשנת 1995 חוקקה הכנסת את חוק בית-המשפט לענייני משפחה. אני לא חושב שיש טעם להרחיב כאן יותר מדי לגבי החוק, אני חושב שזה חוק חיובי מאוד, ראוי מאוד, הוא התקבל ברוב גדול, מתפקד טוב, ולפי מיטב ידיעתי מעולם לא היו דרישות לבטל אותו או לפגוע בו. החוק הזה מסדיר את חופש הגישה לבתי-המשפט לענייני משפחה לא רק לזוגות נשואים, בהגדרה שאנחנו מכירים בחוק הישראלי, והרבה פעמים אנחנו רבים עליה ומתווכחים עליה, ויש האלמנטים הדתיים, אלא גם למי שלא נשואים על-פי החוק הישראלי, גם לזוגות שאינם נשואים, למעמד שידוע כידועים בציבור וכן הלאה. מעולם לא היה על כך ערעור כלשהו. לאחרונה חל ערעור מסוים בשאלה מה קורה במקרה שמדובר בבני-זוג מאותו מין. אני רוצה לבקש מחברי כנסת, על מנת שהדבר יהיה ברור, לאפשר גם לבני-זוג אלה להתדיין בפני בית-המשפט לענייני משפחה. הדבר לא נוגד הלכה דתית כלשהי ואיננו נוגד מוסר כלשהו. אין צורך לחברי הכנסת הדתיים בזה לקבל - - -
דבר ראשון, התשובה היא כן. דבר שני, לבית-המשפט הזה הולך רק מי שרוצה. כך שבכל מקרה השאלה הזאת איננה במקומה. מי שירצה, ילך. מדובר פה בהתדיינות אזרחית פשוטה, שאינה פוגעת בשום אמונה דתית של אף אחד, אינה פוגעת בסטטוס-קוו שקיים במדינה. אני מבקש מחברי הכנסת להיענות לבקשה הזאת ולתמוך בהצעה. אם יש אחרי זה השגות כלשהן, אפשר לדון בהן בוועדה.
אה, יפה. היי, שלום. מאסנו בכפייה. לא נוכל להשלים עם היעדר תחבורה ציבורית בשבת, לא נשלים עם העובדה שזוגות אינם יכולים להתחתן בנישואים אזרחיים, לא נקבל את זה שאנשים אינם יכולים לאמץ רק בגלל נטייתם המינית. כמו שמצאנו פתרון יצירתי לשאלת החמץ במכירה לתושב אבו גוש, אפשר וצריך למצוא פתרונות יצירתיים לשאלות הללו. אבל מתוך העיקרון הזה שאין לכפות על איש דבר, אני גם מקבל את דעתכם: אין לכפות על איש לעבוד בשבת גם אם הוא שחקן כדורגל; אין לכפות על גיוס תלמידי הישיבות, אין בכלל לגייס אנשים בכפייה, לא דתיים ולא חילונים, יש לבטל את גיוס החובה. אנחנו לא ב-1948, האוכלוסייה גדלה פי 15 מאז. שני הגבולות הארוכים ביותר שלנו הם גבולות של שלום. בלי עודפי השומן, יוכל צה"ל להתייעל ולהתחזק. מה שמתאים לצבאות החזקים בעולם, יתאים גם לנו. לצעד כזה תהיה השפעה חיובית אדירה על החברה והכלכלה הישראלית. בואו נגיע להסכמות הללו. תודה, אדוני היושב-ראש.
אדוני היושב-ראש, חברות וחברי הכנסת, גם דניאל שקל, שחוותה אנטישמיות בעיר הולדתה, נאלצה להתחתן בחו"ל, וזוהי עדותה: משפחתי ואני עלינו ארצה מקייב ב-1991. הקמנו בית צנוע בחולון. בתיכון, יחד עם חבריי לכיתה, קיבלתי את תעודת הזהות שלי. ההתרגשות הייתה גדולה, כך שלא שמתי לב לכך שבסעיף הלאום לא כתוב לי דבר. נתקלתי בכך בפעם הראשונה בלשכת הגיוס, כשנשאלתי לאיזו דת אני משתייכת. למען האמת, לא חוויתי משבר זהות גדול כשהתחלתי להבין שאני בעצם רוסייה בעיני המדינה, כמו שהייתי יהודייה בברית המועצות – תמיד סוג ב'. הייתי שייכת למדינה כאשר נדרשתי לשלם מיסים, אפילו לשרת בצבא, אבל כאשר ביקשתי להינשא בארצי כבר לא הרגשתי שייכת. הרגשתי שנמנעה ממני הזכות הבסיסית ביותר: להתחתן עם בחיר ליבי. זה אבסורד שמדינה זרה מסכימה לחתן אותי ואת בן זוגי ואילו המדינה שבה אני חיה, עובדת, משרתת, משלמת מיסים, מפנה לי את גבה. אני מרגישה מופלית, מודרת מהחברה, חסרת ישע. הרי אפילו בית המשפט העליון אינו מסוגל לבטל הלכות בלתי חוקיות אלה. היום אני בת 40, נשואה עם שני ילדים. עברתי גיור רפורמי, גיור שמספק אותי ואת בן זוגי, שהוא צבר יהודי. אודה ואומר שאני לא ממהרת להקנות לבנותיי ערכים של אהבת הארץ; הרי גם הן נחשבות לסוג ב' פה, כמוני.
אדוני היושב-ראש, אני רוצה לקרוא מכתב של דינה יצחק, אימא גאה: קוראים לי דינה יצחק, ואני אימא לשני ילדים. נולדתי בארץ, למדתי, שירתי בצה"ל והקמתי בית במדינת ישראל. לירון בני יצא מהארון בגיל 16.5, ועברנו איתו דרך של קבלה והכלה. אין לי סיפור קורע לב ומלא בכי, דמעות ועצבות לספר לכם. הבן שלי מאושר ושמח בחלקו. הוא שירת בצה"ל, והיום הוא לומד ועובד במקצוע שבחר באהבה רבה. לירון בני הומו מבטן ומלידה כי כך בחר האל, וזאת המתנה שנשלחה אלינו. לירון נשוי לדור, בן זוגו. הם עובדים ומשלמים מיסים, ובשעת מלחמה הם יגויסו לצה"ל. מיותר לומר שהם צברים גאים תרתי משמע. חלומם לבנות בית עם יסודות חזקים וגאים במדינת ישראל, בית של אהבה ושמחה, בית שומר חוק. אבל לירון ודור צריכים אתכם. למה? כי הם לא יכולים להתחתן במדינה שלהם, כי הם לא יכולים לאמץ, הם לא יכולים להביא ילדים בפונדקאות. הם צריכים לשלם 700,000 ש"ח עבור תהליך פונדקאות בחו"ל, שעולה למדינת ישראל פחות ממחצית הסכום לזוג סטרייט. כדי לרשום את הילד המשותף שלהם, הם צריכים לעבור שבעה מדורי גיהינום; כי מצעד הגאווה הוא לא רק לנראות בטלוויזיה בפריים טיים, הוא אמירה שאנחנו כאן.
חברות הכנסת, חברי הכנסת, שרים, ראש הממשלה, יוסף פריצקי נולד בירושלים, כמונו, וגדל בירושלים. פגשתי אותו פעם ראשונה בפעילות שלו ברצ לפני כמעט 30 שנה. גיליתי אדם מוכשר, שמדבר בצורה ברורה ונחושה, אמיץ, לא חושש להביע את דעתו גם כשזה נגד חבריו, עם חוש הומור מהטובים שהיו פה בכנסת, חיקויים מעולים. נדמה לי שכבר בפעם הראשונה שפגשתי אותו, ופגשתי יחד עם אחרים, הבנו שיוסי פריצקי יהיה חבר כנסת. לא ידעתי שיהיה שר, ידעתי שגם במרצ זה פחות סביר – ידעתי שהוא יהיה חבר כנסת, זה היה ברור לעין. באמצע שנות התשעים, כפי שגם נאמר כאן, הוא הקים יחד עם שני חברים – ארנן יקותיאלי, זיכרונו לברכה, וזהבה גלאון, תיבדל לחיים ארוכים – את עמותת עם חופשי, שנאבקה לחופש מדת – חופש דת, אבל גם חופש מדת – לליברליזם, לנישואים אזרחיים, לדברים אחרים שהזכיר פה השר ליברמן. אני חושב שדברים שאז היו כמעט בלתי אפשריים היום נראים הרבה הרבה יותר אפשריים בתחום הזה. אכן, הוא מאוד בלט בתחום הזה, וזו הסיבה – כפי שאמר השר ליברמן – שהוצע לו מקום בכנסת בשנת 1999 בשינוי. גם אני הייתי בכנסת החמש-עשרה יחד עם פריצקי, ישבנו בוועדת הכספים, ושם גיליתי גם את היכולות הכספיות המדהימות שלו לצד מה שאמרתי קודם – השנינות, חוש ההומור, היכולת לחקות, ובעיקר אומץ הלב הפוליטי להגיד את מה שיש לו. לא כולם הסכימו איתו, הוא לפעמים גם אמר דברים שאני פחות קיבלתי, לגבי חברי הכנסת החרדים, אבל אני חושב שכמעט כולם העריכו אותו, וראו מי מדבר היום כאן – אחמד טיבי, ליברמן ואני – קשת רחבה של אנשים בבית הזה, שהיו גם אז, עם כל האי-הסכמות – ולי בדרך כלל היו הסכמות, אבל היו גם אי-הסכמות איתו – הוא ידע למשוך את תשומת הלב ואת האהדה כמעט של כולם. לאחר מכן הוא היה, כפי שנאמר, שר התשתיות שהכניס את הגז – אני קורא לזה גז המחצבים, לא גז טבעי – למשק הישראלי. אבל הוא צדק אז, משום שהגז אז – וגם קצת, טיפונת, עכשיו – אז כן היה גז מעבר, היום הוא הופך לאט לאט לגז העבר, אבל אז בהחלט היה צורך להכניס אותו במקום פחם, במקום נפט. בפעם האחרונה ששוחחתי איתו, אדוני היושב-ראש, הוא כבר היה חולה, ובדיוק בדרכו הוא ביקש ממני קשר לנסות להקים שדולה למען החולים, שדולה למען המאושפזים – דבר שלצערי הרב הוא לא זכה, ואולי כדאי שאנחנו נקיים את הצוואה הזאת בעתיד. תודה.
